

  
    গীতাঞ্জলি  ১০৪
                
    
    








  
  

        

      রবীন্দ্র রচনাবলী (:)
    
 
    
    গীতাঞ্জলি  ১০৪
    
    
    ১০৪


আমি চেয়ে আছি তোমাদের সবাপানে । 

স্থান দাও মোরে সকলের মাঝখানে । 

নীচে সব নীচে এ ধূলির ধরণীতে 

যেথা আসনের মূল্য না হয় দিতে  

যেথা রেখা দিয়ে ভাগ করা নেই কিছু 

যেথা ভেদ নাই মানে আর অপমানে  

স্থান দাও সেথা সকলের মাঝখানে । 


যেথা বাহিরের আবরণ নাহি রয়  

যেথা আপনার উলঙ্গ পরিচয় । 

আমার বলিয়া কিছু নাই একেবারে  

এ সত্য যেথা নাহি ঢাকে আপনারে  

সেথায় দাঁড়ায়ে নিলাজ দৈন্য মম 

ভরিয়া লইব তাঁহার পরম দানে । 

স্থান দাও মোরে সকলের মাঝখানে । 


    
    

    
    
    

  

