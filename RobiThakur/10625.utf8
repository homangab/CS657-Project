

  
    খেয়া  বালিকা বধূ১
                
    
    








  
  

        

      রবীন্দ্র রচনাবলী (:)
    
 
    
    খেয়া  বালিকা বধূ১
    
    
    বালিকা বধূ


ওগো বর ওগো বঁধু 

এই  যে নবীনা বুদ্ধিবিহীনা 

এ তব বালিকা বধূ । 
 তোমার উদার প্রাসাদে একেলা 
 কত খেলা নিয়ে কাটায় যে বেলা  
 তুমি কাছে এলে ভাবে তুমি তার খেলিবার ধন শুধু  

ওগো বর ওগো বঁধু । 
 

জানে না করিতে সাজ 

কেশ বেশ তার হলে একাকার 

মনে নাহি মানে লাজ । 

দিনে শতবার ভাঙিয়া গড়িয়া 

ধুলা দিয়ে ঘর রচনা করিয়া 
 ভাবে মনে মনে সাধিছে আপন ঘরকরণের কাজ— 

জানে না করিতে সাজ । 
 

কহে এরে গুরুজনে  

‘ও যে তোর পতি ও তোর দেবতা’ — 

ভীত হয়ে তাহা শোনে । 

কেমন করিয়া পূজিবে তোমায় 

কোনোমতে তাহা ভাবিয়া না পায় 
 খেলা ফেলি কভু মনে পড়ে তার ‘পালিব পরানপণে 

 যাহা কহে গুরুজনে’ । 
 

বাসকশয়ন’পরে 

তোমার বাহুতে বাঁধা রহিলেও 

অচেতন ঘুমভরে । 

সাড়া নাহি দেয় তোমার কথায়  

কত শুভখণ বৃথা চলি যায়  
 যে হার তাহারে পরালে সে হার কোথায় খসিয়া পড়ে 



    
    

    
    
    

  

