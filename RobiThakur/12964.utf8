

  
    রোগশয্যায় -  ৩০
                
    
    








  
  

        

      রবীন্দ্র রচনাবলী (://.-..)
    
 -->
    
    রোগশয্যায় -  ৩০
    
    
    ৩০

সৃষ্টির চলেছে খেলা 
চারি দিক হতে শত ধারে 
কালের অসীম শূন্য পূর্ণ করিবারে । 
সম্মুখে যা কিছু ঢালে পিছনে তলায় বারে বারে ; 
নিরন্তর লাভ আর ক্ষতি , 
তাহাতেই দেয় তারে গতি । 
কবির ছন্দের খেলা সেও থাকি থাকি 
নিশ্চিহ্ন কালের গায়ে ছবি আঁকা-আঁকি । 
কাল যায় , শূন্য থাকে বাকি । 
এই আঁকা-মোছা নিয়ে কাব্যের সচল মরীচিকা 
ছেড়ে দেয় স্থান , 
পরিবর্তমান 
জীবনযাত্রার করে চলমান টীকা । 
মানুষ আপন-আঁকা কালের সীমায় 
সান্ত্বনা রচনা করে অসীমের মিথ্যা মহিমায় , 
ভুলে যায় কত-না যুগের বাণীরূপ 
ভূমিগর্ভে বহিতেছে নিঃশব্দের নিষ্ঠুর বিদ্রূপ । 


    
    

    
    
    

  

