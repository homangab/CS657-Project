

  
    কড়ি ও কোমল - জাগিবার চেষ্টা, ১
                
    
    








  
  

        

      রবীন্দ্র রচনাবলী (://.-..)
    
 -->
    
    কড়ি ও কোমল - জাগিবার চেষ্টা, ১
    
    
    জাগিবার চেষ্টা

মা কেহ কি আছ মোর , কাছে এসো তবে , 
পাশে বসে স্নেহ ক'রে জাগাও আমায় । 
স্বপ্নের সমাধি - মাঝে বাঁচিয়া কী হবে , 
যুঝিতেছি জাগিবারে — আঁখি রুদ্ধ হায় , 
ডেকো না ডেকো না মোরে ক্ষুদ্রতার মাঝে , 
স্নেহময় আলস্যেতে রেখো না বাঁধিয়া , 
আশীর্বাদ করে মোরে পাঠাও গো কাজে — 
পিছনে ডেকো না আর কাতরে কাঁদিয়া । 
মোর বলে কাহারেও দেব না কি বল! 
মোর প্রাণে পাবে না কি কেহ নবপ্রাণ 
করুণা কি শুধু ফেলে নয়নের জল , 
প্রেম কি ঘরের কোণে গাহে শুধু গান! 
তবেই ঘুচিবে মোর জীবনের লাজ 
যদি মা করিতে পারি কারো কোনো কাজ । 


    
    

    
    
    

  

