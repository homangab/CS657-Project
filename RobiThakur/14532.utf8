

  
    সন্ধ্যাসংগীত - সংযোজন,১২
                
    
    








  
  

        

      রবীন্দ্র রচনাবলী (://.-..)
    
 -->
    
    সন্ধ্যাসংগীত - সংযোজন,১২
    
    
    সন্ধ্যাসংগীত

সেই ছন্দে কী কথার পড়েছে অভাব — 
কানেতে সহসা তাই উঠিত বাজিয়া , 
হৃদয় সহসা তাই উঠিত চমকি । 
জানি না কিসের তরে , কী মনের দুখে 
দুয়েকটি দীর্ঘশ্বাস উঠিত উচ্ছ্বসি । 
শিখর হতে শিখরে , বন হতে বনে , 
অন্যমনে একেলাই বেড়াতাম ভ্রমি — 
সহসা চেতন পেয়ে উঠিয়া চমকি 
সবিস্ময়ে ভাবিতাম , কেন ভ্রমিতেছি , 
কেন ভ্রমিতেছি তাহা পেতেম না ভাবি! 
&; 

একদিন নবীন বসন্ত-সমীরণে 
বউ-কথা-কও যবে খুলেছে হৃদয় , 
বিষাদে সুখেতে মাখা প্রশান্ত কী ভাব 
প্রাণের ভিতরে যবে রয়েছে ঘুমায়ে , 
দেখিনু বালিকা এক , নির্ঝরের ধারে 
বনফুল তুলিতেছে আঁচল ভরিয়া । 
দুপাশে কুন্তলজাল পড়েছে এলায়ে , 
মুখেতে পড়েছে তার উষার কিরণ । 
কাছেতে গেলাম তার , কাঁটা বাছি ফেলি 
কানন-গোলাপ তারে দিলাম তুলিয়া । 
প্রতিদিন সেইখানে আসিত দামিনী 
তুলিয়া দিতাম ফুল , শুনাতেম গান , 
কহিতাম বালিকারে কত কী কাহিনী , 
শুনি সে হাসিত কভু , শুনিত না কভু , 
আমি ফুল তুলে দিলে ফেলিত ছিঁড়িয়া । 
ভর্ৎসনার অভিনয়ে কহিত কত কী! 
কভু বা ভ্রূকুটি করি রহিত বসিয়া , 
হাসিতে হাসিতে কভু যাইত পলায়ে , 
অলীক শরমে কভু হইত অধীর । 
কিন্তু তার ভ্রূকুটিতে , শরমে , সংকোচে , 
লুকানো প্রেমেরি কথা করিত প্রকাশ! 


    
    

    
    
    

  

