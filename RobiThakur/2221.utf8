

  
    বিচারক - ২
                
    
    








  
  

        

      রবীন্দ্র রচনাবলী (://.-..)
    
 -->
    
    বিচারক - ২
    
    
    বিচারক

তখন  ক্ষীরোদা  সেই  রোরুদ্যমান  শিশুকে  প্রাণপণে  বক্ষে  চাপিয়া  ধরিয়া  বিদ্যুদ্‌বেগে  ছুটিয়া নিকটবর্তী কূপের মধ্যে ঝাঁপাইয়া পড়িল।
শব্দ শুনিয়া আলো হস্তে প্রতিবেশীগণ কূপের  নিকট আসিয়া  উপস্থিত হইল।  ক্ষীরোদা এবং শিশুকে তুলিতে বিলম্ব হইল না। ক্ষীরোদা তখন অবচেতন এবং শিশুটি মরিয়া গেছে।
হাসপাতালে  গিয়া  ক্ষীরোদা  আরোগ্য  লাভ  করিল।  হত্যাপরাধে  ম্যাজিস্ট্রেট  তাহাকে  সেসনে চালান করিয়া দিলেন।

দ্বিতীয় পরিচ্ছেদ
জজ মোহিতমোহন দত্ত স্ট্যাটুটরি সিভিলিয়ান। তাঁহার কঠিন বিচারে ক্ষীরোদার ফাঁসির হুকুম হইল। হতভাগিনীর অবস্থা বিবেচনা করিয়া উকিলগণ তাহাকে বাঁচাইবার জন্য বিস্তর চেষ্টা করিলেন, কিন্তু  কিছুতেই  কৃতকার্য  হইলেন  না।  জজ  তাহাকে  তিলমাত্র  দয়ার  পাত্রী  বলিয়া  মনে  করিতে পারিলেন না।
না পারিবার কারণ আছে। এক দিকে তিনি হিন্দুমহিলাগণকে দেবী আখ্যা দিয়া থাকেন, অপর দিকে স্ত্রীজাতির প্রতি তাঁহার আন্তরিক অবিশ্বাস। তাঁহার মত এই যে, রমণীগণ কুলবন্ধন ছেদন করিবার জন্য উন্মুখ হইয়া আছে, শাসন তিলমাত্র শিথিল হইলেই সমাজপিঞ্জরে একটি কুলনারীও অবশিষ্ট থাকিবে না।
তাঁহার এরূপ বিশ্বাসেরও কারণ আছে। সে কারণ জানিতে গেলে মোহিতের যৌবন-ইতিহাসের কিয়দংশ আলোচনা করিতে হয়।
মোহিত যখন কালেজে সেকেণ্ড ইয়ারে পড়িতেন তখন আকারে এবং আচারে এখনকার হইতে সম্পূর্ণ স্বতন্ত্র প্রকারের মানুষ ছিলেন। এখন মোহিতের সম্মুখে টাক, পশ্চাতে টিকি, মুণ্ডিত মুখে প্রতিদিন  প্রাতঃকালে  খরক্ষুরধারে  গুম্ফশ্মশ্রুর  অঙ্কুর  উচ্ছেদ  হইয়া  থাকে;  কিন্তু  তখন  তিনি সোনার চশমায়, গোঁফদাড়িতে এবং সাহেবি ধরনের কেশবিন্যাসে ঊনবিংশ শতাব্দীর নূতনসংস্করণ কার্তিকটির  মতো  ছিলেন।  বেশভূষায়  বিশেষ  মনোযোগ  ছিল,  মদ্যমাংসে  অরুচি  ছিল  না  এবং আনুষঙ্গিক আরো দুটো-একটা উপসর্গ ছিল।
অদূরে  একঘর  গৃহস্থ বাস  করিত।  তাহাদের  হেমশশী  বলিয়া  এক  বিধবা  কন্যা  ছিল।  তাহার বয়স অধিক হইবে না। চৌদ্দ হইতে পনেরোয় পড়িবে।
সমুদ্র হইতে বনরাজিনীলা তটভূমি যেমন রমণীয় স্বপ্নবৎ চিত্রবৎ মনে হয় এমন তীরের উপর উঠিয়া  হয়  না।  বৈধব্যের  বেষ্টন-অন্তরালে  হেমশশী  সংসার  হইতে  যেটুকু  দূরে  পড়িয়াছিল,  সেই দূরত্বের বিচ্ছেদ-বশত সংসারটা তাহার কাছে পরপারবর্তী পরমরহস্যময় প্রমোদভবনের মতো ঠেকিত। সে জানিত না এই জগৎ-যন্ত্রটার কলকারখানা অত্যন্ত জটিল এবং লৌহকঠিন— সুখে দুঃখে, সম্পদে বিপদে, সংশয়ে সংকটে ও নৈরাশ্যে পরিতাপে বিমিশ্রিত। তাহার মনে হইত, সংসারযাত্রা কলনাদিনী নির্ঝরিণীর স্বচ্ছ জলপ্রবাহের মতো সহজ, সম্মুখবর্তী সুন্দর পৃথিবীর সকল পথগুলিই প্রশস্ত  ও  সরল,  সুখ  কেবল  তাহার  বাতায়নের  বাহিরে  এবং  তৃপ্তিহীন  আকাঙ্ক্ষা  কেবল  তাহার বক্ষপঞ্জরবর্তী  স্পন্দিত  পরিতপ্ত  কোমল  হৃদয়টুকুর  অভ্যন্তরে।  বিশেষত,  তখন  তাহার অন্তরাকাশের দূর দিগন্ত হইতে একটা যৌবনসমীরণ উচ্ছ্বসিত হইয়া বিশ্বসংসারকে বিচিত্র বাসন্তী শ্রীতে বিভূষিত করিয়া দিয়াছিল; সমস্ত নীলাম্বর তাহারই হৃদয়হিল্লোলে পূর্ণ হইয়া গিয়াছিল এবং পৃথিবী যেন তাহারই সুগন্ধ মর্মকোষের চতুর্দিকে রক্তপদ্মের কোমল পাপড়িগুলির মতো স্তরে স্তরে বিকশিত হইয়া ছিল।


    
    

    
    
    

  

