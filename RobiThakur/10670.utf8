

  
    খেয়া  কুয়ার ধারে১
                
    
    








  
  

        

      রবীন্দ্র রচনাবলী (:)
    
 
    
    খেয়া  কুয়ার ধারে১
    
    
    কুয়ার ধারে

তোমার কাছে চাই নি কিছু  

জানাই নি মোর নাম— 
তুমি যখন বিদায় নিলে 

নীরব রহিলাম । 
একলা ছিলেম কুয়ার ধারে 

নিমের ছায়াতলে  
কলস নিয়ে সবাই তখন 

পাড়ায় গেছে চলে । 
আমায় তারা ডেকে গেল  

‘ আয় গো  বেলা যায় । ' 
কোন্‌ আলসে রইনু বসে 

কিসের ভাবনায় । 
 
পদধ্বনি শুনি নাইকো 

কখন তুমি এলে । 
কইলে কথা ক্লান্তকণ্ঠে 

করুণ চক্ষু মেলে— 
‘ তৃষাকাতর পান্থ আমি ' — 

শুনে চমকে উঠে 
জলের ধারা দিলেম ঢেলে 

তোমার করপুটে । 
মর্মরিয়া কাঁপে পাতা  

কোকিল কোথা ডাকে  
বাবলা ফুলের গন্ধ ওঠে 

পল্লীপথের বাঁকে । 
 
যখন তুমি শুধালে নাম 


পেলেম বড়ো লাজ  
তোমার মনে থাকার মতো 

করেছি কোন্‌ কাজ । 



    
    

    
    
    

  

