

  
    বিচিত্রিতা  পুষ্প১
                
    
    








  
  

        

      রবীন্দ্র রচনাবলী (:)
    
 
    
    বিচিত্রিতা  পুষ্প১
    
    
    পুষ্প

পুষ্প ছিল বৃক্ষশাখে  হে নারী  তোমার অপেক্ষায় 

 পল্লবচ্ছায়ায় । 

তোমার নিশ্বাস তারে লেগে 

অন্তরে সে উঠিয়াছে জেগে  

মুখে তব কী দেখিতে পায় । 
 
সে কহিছে —‘ বহু পূর্বে তুমি আমি কবে একসাথে 

আদিম প্রভাতে 

প্রথম আলোকে জেগে উঠি 

এক ছন্দে বাঁধা রাখী দুটি 

দুজনে পরিনু হাতে হাতে । 
 
‘ আধো আলোঅন্ধকারে উড়ে এনু মোরা পাশে পাশে 

প্রাণের বাতাসে । 

একদিন কবে কোন্‌ মোহে 

দুই পথে চলে গেনু দোঁহে 

আমাদের মাটির আবাসে । 
 
‘ বারে বারে বনে বনে জন্ম লই নব নব বেশে 

নব নব দেশে । 

যুগে যুগে রূপে রূপান্তরে 

ফিরিনু সে কী সন্ধানতরে 

সৃজনের নিগূঢ় উদ্দেশে । 
 
‘ অবশেষে দেখিলাম কত জন্মপরে নাহি জানি 

ওই মুখখানি । 

বুঝিলাম আমি আজও আছি 

প্রথমের সেই কাছাকাছি  

তুমি পেলে চরমের বাণী । 
 


    
    

    
    
    

  

