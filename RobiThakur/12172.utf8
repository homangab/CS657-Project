

  
    কড়ি ও কোমল - হাসি  , ১
                
    
    








  
  

        

      রবীন্দ্র রচনাবলী (://.-..)
    
 -->
    
    কড়ি ও কোমল - হাসি  , ১
    
    
    হাসি

সুদূর প্রবাসে আজি কেন রে কী জানি 
কেবল পড়িছে মনে তার হাসিখানি । 
কখন নামিয়া গেল সন্ধ্যার তপন , 
কখন থামিয়া গেল সাগরের বাণী । 
কোথায় ধরার ধারে বিরহবিজন 
একটি মাধবীলতা আপন ছায়াতে 
দুটি অধরের রাঙা কিশলয় - পাতে 
হাসিটি রেখেছে ঢেকে কুঁড়ির মতন ! 
সারা রাত নয়নের সলিল সিঞ্চিয়া 
রেখেছে কাহার তরে যতনে সঞ্চিয়া! 
সে হাসিটি কে আসিয়া করিবে চয়ন , 
লুব্ধ এই জগতের সবারে বঞ্চিয়া ! 
তখন দুখানি হাসি মরিয়া বাঁচিয়া 
তুলিবে অমর করি একটি চুম্বন । 

    
    

    
    
    

  

