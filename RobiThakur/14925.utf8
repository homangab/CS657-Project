

  
    জীবনস্মৃতি- কবিতা-রচনারম্ভ, ১
                
    
    








  
  

        

      রবীন্দ্র রচনাবলী (://.-..)
    
 -->
    
    জীবনস্মৃতি- কবিতা-রচনারম্ভ, ১
    
    
    কবিতা-রচনারম্ভ

আমার বয়স তখন সাত-আট বছরের বেশি হইবে না। আমার এক ভাগিনেয় শ্রীযুক্ত জ্যোতিঃপ্রকাশ১ আমার  চেয়ে  বয়সে  বেশ  একটু  বড়ো।  তিনি  তখন  ইংরাজি  সাহিত্যে  প্রবেশ  করিয়া  খুব  উৎসাহের  সঙ্গে হ্যাম্‌লেটের স্বগত উক্তি আওড়াইতেছেন। আমার মতো শিশুকে কবিতা লেখাইবার জন্য তাঁহার হঠাৎ কেন যে উৎসাহ হইল তাহা আমি বলিতে পারি না। একদিন দুপুরবেলা তাঁহার ঘরে ডাকিয়া লইয়া বলিলেন, “তোমাকে পদ্য লিখিতে হইবে।”  বলিয়া, পয়ারছন্দে চৌদ্দ অক্ষর যোগাযোগের রীতিপদ্ধতি  আমাকে বুঝাইয়া দিলেন।
    পদ্য-জিনিসটিকে  এ-পর্যন্ত  কেবল  ছাপার  বহিতেই  দেখিয়াছি।  কাটাকুটি  নাই,  ভাবাচিন্তা  নাই, কোনোখানে মর্তাজনোহিত দুর্বলতার কোনো চিহ্ন দেখা যায় না। এই পদ্য যে নিজে চেষ্টা করিয়া লেখা যাইতে পারে, এ কথা কল্পনা করিতেও সাহস হইত না। একদিন আমাদের বাড়িতে চোর ধরা পড়িয়াছিল। অত্যন্ত ভয়ে ভয়ে  অথচ  নিরতিশয়  কৌতূহলের  সঙ্গে  তাহাকে  দেখিতে  গেলাম।  দেখিলাম  নিতান্তই  সে  সাধারণ  মানুষের মতো। এমন অবস্থায় দরোয়ান যখন তাহাকে মারিতে শুরু করিল, আমার মনে অত্যন্ত ব্যথা লাগিল। পদ্য সম্বন্ধেও আমার সেই দশা হইল। গোটাকয়েক শব্দ নিজের হাতে জোড়াতাড়া দিতেই যখন তাহা পয়ার হইয়া উঠিল, তখন পদ্যরচনার মহিমা সম্বন্ধে মোহ আর টিকিল না। এখন দেখিতেছি, পদ্যবেচারার উপরেও মার সয় না। অনেকসময় দয়াও হয় কিন্তু মারও ঠেকানো যায় না, হাত নিস্‌পিস্‌ করে। চোরের পিঠেও এত লোকের এত বাড়ি পড়ে নাই। 
   ভয় যখন একবার ভাঙিল তখন আর ঠেকাইয়া রাখে কে। কোনো-একটি কর্মচারীর কৃপায় একখানি নীলকাগজের খাতা জোগাড় করিলাম। তাহাতে স্বহস্তে পেনসিল দিয়া কতকগুলা অসমান লাইন কাটিয়া বড়ো বড়ো কাঁচা অক্ষরে পদ্য লিখিতে শুরু করিয়া দিলাম।
    হরিণশিশুর  নূতন  শিং  বাহির  হইবার  সময়  সে  যেমন  যেখানে-সেখানে  গুঁতা  মারিয়া  বেড়ায়,  নূতন কাব্যোদ্‌গম লইয়া আমি সেইরকম উৎপাত আরম্ভ করিলাম। বিশেষত, আমার দাদা২ আমার এই-সকল রচনায় গর্ব অনুভব করিয়া শ্রোতাসংগ্রহের উৎসাহে সংসারকে একেবারে অতিষ্ঠ করিয়া তুলিলেন। মনে আছে, একদিন একতলায় আমাদের জমিদারি-কাছারির আমলাদের কাছে কবিত্ব ঘোষণা করিয়া আমরা দুই ভাই বাহির হইয়া আসিতেছি,  এমন  সময়  তখনকার ‘ন্যাশানাল পেপার’৩ পত্রের  এডিটার  শ্রীযুক্ত  নবগোপাল  মিত্র  সবেমাত্র আমাদের বাড়িতে পদার্পণ করিয়াছেন। তৎক্ষণাৎ দাদা তাঁহাকে গ্রেফতার করিয়া কহিলেন, “নবগোপালবাবু, রবি একটা কবিতা লিখিয়াছে শুনুন না।”  শুনাইতে বিলম্ব হইল না কাব্য- গ্রন্থাবলীর বোঝা তখন ভারী হয় নাই।  কবিকীর্তি  কবির  জামার  পকেটে-পকেটেই  তখন  অনায়াসে  ফেরে।  নিজেই  তখন  লেখক  মুদ্রাকর, প্রকাশক, এই তিনে-এক একে-তিন হইয়া ছিলাম। কেবল বিজ্ঞাপন দিবার কাজে আমার দাদা আমার সহযোগী ছিলেন।  পদ্মের  উপরে  একটা  কবিতা  লিখিয়াছিলাম, সেটা  দেউড়ির  সামনে  দাঁড়াইয়া  উৎসাহিত  উচ্চকন্ঠে নবগোপালবাবুকে শুনাইয়া দিলাম। তিনি একটু হাসিয়া বলিলেন, “বেশ হইয়াছে, কিন্তু ঐ ‘দ্বিরেফ’ শব্দটার মানে কী।”
   ‘দ্বিরেফ’ এবং ‘ভ্রমর’ দুটোই তিন অক্ষরের কথা। ভ্রমর শব্দটা ব্যবহার করিলে ছন্দের কোনো অনিষ্ট হইত না। ঐ দুরূহ কোথা হইতে সংগ্রহ করিয়াছিলাম, মনে নাই। সমস্ত কবিতাটার মধ্যে ঐ শব্দটার উপরেই আমার  আশা-  ভরসা  সবচেয়ে  বেশি  ছিল।  




১ জ্যোতিঃপ্রকাশ গঙ্গোপাধ্যায়(১৮৫৫-১৯১৯), গুণেন্দ্রনাথের জ্যেষ্ঠা ভগ্নী কাদম্বিনী দেবীর পুত্র
২ সোমেন্দ্রনাথ ঠাকুর(১৮৫৯-১৯১৯)
৩ দেবেন্দ্রনাথের অর্থানুকূল্যে প্রকাশিত(? ১৮৬৬) স্বদেশীয়-প্রচারক ইংরেজি সাপ্তাহিক


    
    

    
    
    

  

