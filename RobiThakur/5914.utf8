

  
    ফাল্গুনী- দ্বিতীয় দৃশ্য, ২৭
                
    
    








  
  

        

      রবীন্দ্র রচনাবলী (://.-..)
    
 -->
    
    ফাল্গুনী- দ্বিতীয় দৃশ্য, ২৭
    
    
    ফাল্গুনী

কোটাল । আমি কোটাল , পথ-চলতি যাদের দেখি সবাই এক ছাঁদের । তাই অদ্ভুত কিছু দেখলেই চোখে ঠেকে । 
ঐ শোনো! পাড়ার ভদ্রলোকমাত্রই ঐ কথা বলে — আমরা অদ্ভুত । 
আমরা অদ্ভুত বৈকি , কোনো ভুল নেই । 
কোটাল । কিন্তু তোমরা ছেলেমান্‌‍ষি করছ । 
ঐ রে , আবার ধরা পড়েছি । দাদাও ঠিক ঐ কথাই বলে । 
অতি প্রাচীন কাল থেকে আমরা ছেলেমান্‌‍ষিই করছি । 
ওতে আমরা একেবারে পাকা হয়ে গেছি । 
চন্দ্রহাস । আমাদের এক সর্দার আছে , সে ছেলেমান্‌‍ষিতে প্রবীণ । সে নিজের খেয়ালে এমনি হুহু করে চলেছে যে তার বয়েসটা কোন্‌ পিছনে খসে পড়ে গেছে , হুঁশ নেই । 
কোটাল । আর তোমরা ? 
আমরা সব বয়সের গুটি-কাটা প্রজাপতি । 
কোটাল । ( জনান্তিকে মাঝির প্রতি) পাগল রে , একেবারে উন্মাদ পাগল! 
মাঝি । বাপু , এখন তোমরা কী করবে । 
চন্দ্রহাস । আমরা যাব । 
কোটাল । কোথায় । 
চন্দ্রহাস । সেটা আমরা ঠিক করি নি । 
কোটাল । যাওয়াটাই ঠিক করেছ কিন্তু কোথায় যাবে সেটা ঠিক কর নি ? 
চন্দ্রহাস । সেটা চলতে চলতে আপনি ঠিক হয়ে যাবে । 
কোটাল । তার মানে কি হল । 
তার মানে হচ্ছে — 
 গান 
 চলি গো , চলি গো , যাই গো চলে । 
          
            পথের প্রদীপ জ্বলে গো 
            
              গগন-তলে । 
            
            বাজিয়ে চলি পথের বাঁশি , 
            ছড়িয়ে চলি চলার হাসি , 
            রঙিন বসন উড়িয়ে চলি 
            
              জলে স্থলে । 
            
          
        
কোটাল । তোমরা বুঝি কথার জবাব দিতে হলে গান গাও ? 
হাঁ । নইলে ঠিক জবাবটা বেরয় না । সাদা কথায় বলতে গেলে ভারি অস্পষ্ট হয় , বোঝা যায় না । 
কোটাল । তোমাদের বিশ্বাস , তোমাদের গানগুলো খুব পষ্ট ? 
চন্দ্রহাস । হাঁ , ওতে সুর আছে কিনা । 
 

    
    

    
    
    

  

