

  
    অনুদিত কবিতা   
                
    
    








  
  

        

      রবীন্দ্র রচনাবলী (:)
    
 
    
    অনুদিত কবিতা   
    
    
     
ওই আদরের নামে ডেকো সখা মোরে 
ছেলেবেলা ওই নামে আমায় ডাকিত — 
তাড়াতাড়ি খেলাধুলা সব ত্যাগ করে 

 অমনি যেতেম ছুটে  

কোলে পড়িতাম লুটে । 
রাশিকরা ফুলগুলি পড়িয়া থাকিত । 
 
নীরব হইয়া গেছে যে স্নেহের স্বর — 

কেবল স্তব্ধতা বাজে 

আজি এ শ্মশানমাঝে 
কেবল ডাকি গো আমি ‘ ঈশ্বর ঈশ্বর '  


 
মৃত কণ্ঠে আর যাহা শুনিতে না পাই 
সে নাম তোমারি মুখে শুনিবারে চাই । 
হাঁ সখা  ডাকিয়ো তুমি সেই নাম ধরে — 

ডাকিলেই সাড়া পাবে  

কিছু না বিলম্ব হবে  
তখনি কাছেতে যাব সব ত্যাগ করে । 


    
    

    
    
    

  

