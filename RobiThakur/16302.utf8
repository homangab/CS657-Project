

  
    শৈশবসঙ্গীত ফুলবালা ৯
                
    
    








  
  

        

      রবীন্দ্র রচনাবলী (:)
    
 
    
    শৈশবসঙ্গীত ফুলবালা ৯
    
    
    শৈশবসঙ্গীত


হাসিতে হাসিতে কহিল মালতী
 বকুলের সাথে কথা
মলিন অশোক রহিল বসিয়া
 হৃদয়ে বহিয়া ব্যথা।
দেখ দেখি চেয়ে মালতীহৃদয়ে
 কাহারে সে ভালবাসে
বল দেখি মোরে হৃদয় তাহার
 রয়েছে কাহার পাশে?
ওই দেখ তার হৃদয়ের পটে
 অশোকেরই নাম লিখা
অশোকেরি তরে জ্বলিছে তাহার
 প্রণয়অনলশিখা
এই যে নিদয় চাতুরী সতত
 দলিছে অশোকপ্রাণ—
অশোকের চেয়ে মালতীহৃদয়ে
 বিঁধিছে তাহার বাণ।
মনে মনে করে কত বার বালা
 অশোকের কাছে গিয়া
কহিবে তাহারে মরমকাহিনী
 হৃদয় খুলিয়া দিয়া।
ক্ষমা চাবে গিয়া পায়ে ধরে তার
 খাইয়া লাজের মাথা
পরাণ ভরিয়া লইবে কাঁদিয়া
 কহিবে মনের ব্যথা।
তবুও কি যেন আটকে চরণ
 সরমে সরে না বাণী
বলি বলি করি বলিতে পারে না
 মনোকথা ফুলরাণী।
মন চাহে এক ভিতরে ভিতরে
 প্রকাশ পায় যে আর—




    
    

    
    
    

  

