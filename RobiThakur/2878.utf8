

  
    ভগ্নহৃদয়  ষোড়শ সর্গ ৯৭
                
    
    








  
  

        

      রবীন্দ্র রচনাবলী (:)
    
 
    
    ভগ্নহৃদয়  ষোড়শ সর্গ ৯৭
    
    
    ভগ্নহৃদয় 
ক্রুদ্ধ হইয়া
মিছা কি মনেরে তুই দিস রে প্রবোধ?
দেখি নি তো’ হতে আর অধম অবোধ
তুই যদি কষ্ট পাস দোষ দিব কার?
তোর মত অবোধের কষ্ট পুরস্কার
যত কষ্ট আছে তুই সব কর্ ভোগ—
অশ্রুজলে তোর দিন অবসান হোক
নিজের চরণ দিয়া       নিজহৃদি বিদলিয়া
হৃদয়ের রক্তবিন্দু গোন্‌ দিন রাত
হারায়ে সর্বস্ব ধন কর্ অশ্রুপাত
আগে কেন বুঝিলি নে   আগে কেন ভাবিলি নে
কিছু দিন আগে লজ্জা নারিলি ভাঙিতে
মিছা হৃদয়েরে আজ চাস প্রবোধিতে
যেমন করিলি কাজ    ফল ভোগ কর্ আজ
পর হোক যেই জন ছিল আপনার—
তুই যদি কষ্ট পাস দোষ দিব কার?

সপ্তদশ সর্গ
মুরলা।  প্রান্তরে

যার কেহ নাই তার সব আছে
সমস্ত জগৎ মুক্ত তার কাছে—
তারি তরে উঠে রবি শশী তারা
তারি তরে ফুটে কুসুম গাছে।
একটি যাহার নাইকো আলয়
      সমস্ত জগৎ তাহারি ঘর
একটি যাহার নাই সখা সখী
      কেহই তাহার নহেক পর
আর কি সে চায়? রয়েছে যখন
      আপনি সে আপনার
      কিসের ভাবনা তার?


    
    

    
    
    

  

