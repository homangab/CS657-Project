

  
    সোনার তরী  লজ্জা১
                
    
    








  
  

        

      রবীন্দ্র রচনাবলী (:)
    
 
    
    সোনার তরী  লজ্জা১
    
    
    লজ্জা


আমার হৃদয় প্রাণ 

সকলই করেছি দান  

কেবল শরমখানি রেখেছি । 

চাহিয়া নিজের পানে 

নিশিদিন সাবধানে 

সযতনে আপনারে ঢেকেছি । 
 
 

হে বঁধু  এ স্বচ্ছ বাস 

করে মোরে পরিহাস  

সতত রাখিতে নারি ধরিয়া — 


চাহিয়া আঁখির কোণে 

তুমি হাস মনে মনে  

আমি তাই লাজে যাই মরিয়া । 
 
 

দক্ষিণপবনভরে 

অঞ্চল উড়িয়া পড়ে 

কখন্‌ যে নাহি পারি লখিতে । 

পুলকব্যাকুল হিয়া 

অঙ্গে উঠে বিকশিয়া  

আবার চেতনা হয় চকিতে । 
 
 

বদ্ধ গৃহে করি বাস 

রুদ্ধ যবে হয় শ্বাস 

আধেক বসনবন্ধ খুলিয়া 

বসি গিয়া বাতায়নে  

সুখসন্ধ্যাসমীরণে 

ক্ষণতরে আপনারে ভুলিয়া । 
 



    
    

    
    
    

  

