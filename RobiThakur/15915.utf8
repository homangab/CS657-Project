

  
    মেঘনাদবধ কাব্য ৩৩
                
    
    








  
  

        

      রবীন্দ্র রচনাবলী (:)
    
 
    
    মেঘনাদবধ কাব্য ৩৩
    
    
    মেঘনাদবধ কাব্য

প্রভৃতি অনেক কথা কাব্যের অনেক স্থানে অযথারূপে ব্যবহৃত হইয়াছে। এরূপ দুটিএকটি ক্ষুদ্র কথার ব্যবহার লইয়া এতটা আড়ম্বর করিতেছি কেন? তাহার অনেক কারণ আছে। তূলিকার একটি সামান্য স্পর্শ মাত্রেই চিত্রের অনেকটা এদিকওদিক হইয়া যায়। কবি লিখিবার সময় লক্ষ্মণের চিত্রটি সমগ্রভাবে মনের মধ্যে অঙ্কিত করিয়া লইতে পারেন নাই নহিলে যে লক্ষ্মণ দর্শন ভীষণ ‘মূর্তি’ মহাদেবকে দেখিয়া অস্ত্র উদ্যত করিয়াছিলেন তিনি প্রক্ষেড়নধারী বিরূপাক্ষ রাক্ষসের প্রতি সভয়ে দৃষ্টিপাত করিলেন কেন? ‘সভয়ে’ এই কথাটির ব্যবহারে আমরা লক্ষ্মণের ভয়গ্রস্ত মুখশ্রী স্পষ্ট দেখিতেছি ইহাতে ‘রঘুজঅজঅঙ্গজ’ দশরততনয় সৌমিত্রির প্রতি যে আমাদের ভক্তি বাড়িতেছে তাহা নহে। 
ইহার পরে লক্ষ্মণের সহিত ইন্দ্রজিতের যে যুদ্ধবর্ণনা করা হইয়াছে তাহাতে যে লক্ষ্মণের নীচতা কাপুরুষতা অক্ষত্রোচিত ব্যবহার স্পষ্ট প্রকাশ পাইয়াছে–তাহা কে অস্বীকার করিবেন? কবি তাহা ভ্রমক্রমে করেন নাই ইচ্ছাপূর্বক করিয়াছেন তিনি একস্থলে ইন্দ্রজিতের মুখ দিয়াই কহিয়াছেন 

ক্ষুদ্রমতি নর শূর লক্ষ্মণ নহিলে 
অস্ত্রহীন যোধে কি সে সম্বোধে সংগ্রামে? 
কহো মহারথি একি মহারথী প্রথা? 
নাহি শিশু লঙ্কাপুরে শুনি না হাসিবে 
এ কথা 

যদি ইচ্ছাপূর্বক করিয়া থাকেন তবে কেন করিলেন? এ মহাকাব্যে কি মহান চরিত্র যথেষ্ট আছে? রাবণকে কি স্ত্রীলোক করা হয় নাই? ইন্দ্রকে কি ভীরু মনুষ্যরূপে চিত্রিত করা হয় নাই? এ কাব্যের রাম কি একটি কৃপাপাত্র বালক নহেন? তবে এ মহাকাব্যে এমন কে মহান চরিত্র আছেন যাঁহার কাহিনী শুনিতে শুনিতে আমাদের হৃদয় স্তম্ভিত হয় শরীর কন্টকিত হয় মন বিস্ফারিত হইয়া যায়। ইহাতে শয়তানের ন্যায় ভীষণ দুর্দম্য মন ভীষ্মের ন্যায় উদার বীরত্ব রামায়ণের লক্ষ্মণের ন্যায় উগ্র জ্বলন্ত মূর্তি যুধিষ্ঠিরের ন্যায় মহান শান্তভাব চিত্রিত হয় নাই। ইহাতে রাবণ প্রথম হইতেই পুত্রশোকে কাঁদিতেছেন ইন্দ্র ইন্দ্রজিতের ভয়ে কাঁপিতেছেন রাম বিভীষণের নিকট গিয়া ত্রাহি ত্রাহি করিতেছেন ইহা দেখিয়া যে কাহার হৃদয় মহান ভাবে বিস্ফারিত হইয়া যায় জানি না। 
যখন ইন্দ্রজিৎ লক্ষ্মণকে কহিলেন 

  নিরস্ত্র যে অরি 
নহে রথীকুল প্রথা আঘাতিতে তারে। 
এ বিধি হে বীরবর অবিদিত নহে 
ক্ষত্র তুমি তব কাছে–কী আর কহিব? 

তখন 

জলদপ্রতিমস্বনে কহিলা সৌমিত্রি 
‘আনায় মাঝারে বাঘে পাইলে কি কভু 
ছাড়ে রে কিরাত তারে? বধিব এখনি 
অবোধ তেমনি তোরে জন্ম রক্ষঃকুলে 
তোর ক্ষত্রধর্ম পাপি কী হেতু পালিব 
তোর সঙ্গে? মারি অরি পারি যে কৌশলে’ 

    
    

    
    
    

  

