

  
    ক্ষণিকা  আষাঢ় ১
                
    
    








  
  

        

      রবীন্দ্র রচনাবলী (:)
    
 
    
    ক্ষণিকা  আষাঢ় ১
    
    
    আষাঢ়
নীল নবঘনে আষাঢ়গগনে 
তিল ঠাঁই আর নাহি রে । 
ওগো  আজ তোরা যাস নে ঘরের 

বাহিরে । 
বাদলের ধারা ঝরে ঝর  ঝর  
আউশের খেত জলে ভর  ভর  
কালী  মাখা মেঘে ও পারে আঁধার 

ঘনিয়েছে দেখ্‌ চাহি রে । 
ওগো  আজ তোরা যাস নে ঘরের
 

বাহিরে । 
 
ওই ডাকে শোনো ধেনু ঘনঘন  

ধবলীরে আনো গোহালে । 
এখনি আঁধার হবে বেলাটুকু 

পোহালে । 
দুয়ারে দাঁড়ায়ে ওগো দেখ্‌ দেখি 
মাঠে গেছে যারা তারা ফিরিছে কি ? 
রাখাল  বালক কী জানি কোথায় 

সারাদিন আজি খোয়ালে । 
এখনি আঁধার হবে বেলাটুকু 


পোহালে । 
 
শোনো শোনো ওই পারে যাবে ব'লে 

কে ডাকিছে বুঝি মাঝিরে । 
খেয়া  পারাপার বন্ধ হয়েছে 

আজি রে । 
পূবে হাওয়া বয়  কূলে নেই কেউ  
দু কূল বাহিয়া উঠে পড়ে ঢেউ  
দরদর বেগে জলে পড়ি জল 

ছলছল উঠে বাজি রে । 

    
    

    
    
    

  

