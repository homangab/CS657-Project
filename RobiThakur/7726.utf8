

  
    আত্মপরিচয়- ৩, ১০
                
    
    








  
  

        

      রবীন্দ্র রচনাবলী (://.-..)
    
 -->
    
    আত্মপরিচয়- ৩, ১০
    
    
    আত্মপরিচয় ৩
কোণে  কোণে  মেঘের  গায়ে  গায়ে  নানারকম  রং ফুটতে থাকে , গাছের মাথার উপরটা ঝিক্‌মিক্‌ করে , ঘাসে শিশিরগুলো ঝিল্‌মিল্‌ করতে শুরু করে , সমস্ত ব্যাপারটা প্রধানত আলংকারিক । কিন্তু তাতে করে এটুকু বোঝা যায় যে রাতের পালা শেষ হয়ে দিনের পালা আরম্ভ হল । বোঝা যায় আকাশের অন্তরে অন্তরে সূর্যের স্পর্শ লেগেছে ; বোঝা যায় সুপ্তরাত্রির নিভৃত গম্ভীর পরিব্যাপ্ত শান্তি শেষ হল , জাগরণের সমস্ত বেদনা সপ্তকে সপ্তকে মিড় টেনে এখনই অশান্ত সুরের ঝংকারে বেজে উঠবে । এমনি করে ধর্মবোধের প্রথম উন্মেষটা সাহিত্যের অলংকারেই প্রকাশ পাচ্ছিল , তা মানসপ্রকৃতির শিখরে শিখরে কল্পনার মেঘে মেঘে নানাপ্রকার রং ফলাচ্ছিল , কিন্তু তারই মধ্য থেকে পরিচয় পাওয়া যাচ্ছিল যে বিশ্বপ্রকৃতির অখণ্ড শান্তি এবার বিদায় হল , নির্জনে অরণ্যে পর্বতে অজ্ঞাতবাসের মেয়াদ ফুরোল , এবারে বিশ্বমানবের রণক্ষেত্রে ভীষ্মপর্ব । এই সময়ে বঙ্গদর্শনে ‘পাগল' বলে যে গদ্য প্রবন্ধ বের হয়েছিল সেইটে পড়লে বোঝা যাবে , কী কথাটা কল্পনার অলংকারের ভিতর দিয়ে নিজেকে প্রকাশ করবার চেষ্টা করছে ।— 
আমি জানি , সুখ প্রতিদিনের সামগ্রী , আনন্দ প্রত্যহের অতীত । সুখ শরীরের কোথাও পাছে ধুলা লাগে বলিয়া সংকুচিত , আনন্দ ধুলায় গড়াগড়ি দিয়া নিখিলের সঙ্গে আপনার ব্যবধান ভাঙিয়া চুরমার করিয়া দেয় । এইজন্য সুখের পক্ষে ধুলা হেয় , আনন্দের পক্ষে ধুলা ভূষণ । সুখ , কিছু পাছে হারায় বলিয়া ভীত । আনন্দ , যথাসর্বস্ব বিতরণ করিয়া পরিতৃপ্ত । এইজন্য সুখের পক্ষে রিক্ততা দারিদ্র্য , আনন্দের পক্ষে দারিদ্র্যই ঐশ্বর্য । সুখ , ব্যবস্থার বন্ধনের মধ্যে আপনার শ্রীটুকুকে সতর্কভাবে রক্ষা করে । আনন্দ , সংহারের মুক্তির মধ্যে আপন সৌন্দর্যকে উদারভাবে প্রকাশ করে । এইজন্য সুখ বাহিরের নিয়মে বদ্ধ , আনন্দ সে বন্ধন ছিন্ন করিয়া আপনার নিয়ম আপনিই সৃষ্টি করে । সুখ , সুধাটুকুর জন্য তাকাইয়া বসিয়া থাকে । আনন্দ , দুঃখের বিষয়কে অনায়াসে পরিপাক করিয়া ফেলে । এইজন্য , কেবল ভালোটুকুর দিকেই সুখের পক্ষপাত — আর , আনন্দের পক্ষে ভালোমন্দ দুই-ই সমান । 
এই সৃষ্টির মধ্যে একটি পাগল আছেন , যাহা-কিছু অভাবনীয় , তাহা খামখা তিনিই আনিয়া উপস্থিত করেন । নিয়মের দেবতা সংসারের সমস্ত পথকে পরিপূর্ণ চক্রপথ করিয়া তুলিবার চেষ্টা করিতেছেন , আর এই পাগল তাহাকে আক্ষিপ্ত করিয়া কুণ্ডলী-আকার করিয়া তুলিতেছেন । এই পাগল আপনার খেয়ালে সরীসৃপের বংশে পাখি এবং বানরের বংশে মানুষ উদ্‌ভাবিত করিতেছেন । যাহা হইয়াছে , যাহা আছে , তাহাকেই চিরস্থায়িরূপে রক্ষা করিবার জন্য সংসারে একটা বিষম চেষ্টা রহিয়াছে — ইনি সেটাকে ছারখার করিয়া দিয়া , যাহা নাই তাহারই জন্য পথ করিয়া দিতেছেন । ইঁহার হাতে বাঁশি নাই , সামঞ্জস্য সুর ইঁহার নহে , বিষাণ বাজিয়া উঠে , বিধিবিহিত যজ্ঞ নষ্ট হইয়া যায় এবং কোথা হইতে একটি অপূর্বতা উড়িয়া আসিয়া জুড়িয়া বসে ।.. 
আমাদের প্রতিদিনের একরঙা তুচ্ছতার মধ্যে হঠাৎ ভয়ংকর , তাহার জ্বলজ্জটাকলাপ লইয়া দেখা দেয় । সেই ভয়ংকর , প্রকৃতির মধ্যে একটা প্রত্যাশিত উৎপাত , মানুষের মধ্যে একটা অসাধারণ পাপ আকারে জাগিয়া উঠে । তখন কত সুখমিলনের জাল লণ্ডভণ্ড , কত হৃদয়ের সম্বন্ধ ছারখার হইয়া যায় । হে রুদ্র , তোমার ললাটের যে ধ্বকধ্বক অগ্নিশিখার স্ফুলিঙ্গমাত্রে অন্ধকারে গৃহের প্রদীপ জ্বলিয়া উঠে , সেই শিখাতেই লোকালয়ে সহস্রের হাহাধ্বনিতে নিশীথরাত্রে গৃহদাহ উপস্থিত হয় । হায় , শম্ভু , তোমার নৃত্যে , তোমার দক্ষিণ ও বাম পদক্ষেপে সংসারে মহাপুণ্য ও মহাপাপ উৎক্ষিপ্ত হইয়া উঠে । সংসারের উপরে প্রতিদিনের জড়হস্তক্ষেপে যে একটা সামান্যতার একটানা আবরণ পড়িয়া যায় , ভালোমন্দ দুয়েরই প্রবল আঘাতে তুমি তাহাকে ছিন্নবিচ্ছিন্ন করিতে থাক ও প্রাণের প্রবাহকে অপ্রত্যাশিতের উত্তেজনায় ক্রমাগত তরঙ্গিত করিয়া শক্তির নব নব লীলা ও সৃষ্টির নব নব মূর্তি প্রকাশ করিয়া তোলো । পাগল , তোমার এই রুদ্র আনন্দে যোগ দিতে আমার ভীত হৃদয় যেন পরাঙ্মুখ না হয় । সংহারের রক্ত-আকাশের মাঝখানে তোমার রবিকরোদ্দীপ্ত তৃতীয় নেত্র যেন ধ্রুবজ্যোতিতে আমার অন্তরের অন্তরকে উদ্‌ভাসিত করিয়া তোলে । নৃত্য করো , হে উন্মাদ নৃত্য করো । সেই নৃত্যের ঘূর্ণবেগে আকাশের লক্ষকোটিযোজনব্যাপী উজ্জ্বলিত নীহারিকা যখন ভ্রাম্যমাণ হইতে থাকিবে , তখন আমার বক্ষের মধ্যে ভয়ের আক্ষেপে যেন এই রুদ্রসংগীতের তাল কাটিয়া না যায় । হে মৃত্যুঞ্জয় , আমাদের 


    
    

    
    
    

  

