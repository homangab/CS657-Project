

  
    লেখন১৪
                
    
    








  
  

        

      রবীন্দ্র রচনাবলী (:)
    
 
    
    লেখন১৪
    
    
    লেখন


ফেলে যবে যাও একা থুয়ে 
আকাশের নীলিমায় কার ছোঁওয়া যায় ছুঁয়ে ছুঁয়ে । 

বনে বনে বাতাসে বাতাসে 
চলার আভাস কার শিহরিয়া উঠে ঘাসে ঘাসে । 

৯৪  
 
উষা একা একা আঁধারের দ্বারে ঝংকারে বীণাখানি  
যেমনি সূর্য বাহিরিয়া আসে মিলায় ঘোমটা টানি ॥ 

৯৫ 
 
 শিশির রবিরে শুধু জানে 
 বিন্দুরূপে আপন বুকের মাঝখানে ॥ 

৯৬ 
 
 আপন অসীম নিষ্ফলতার পাকে 
 মরু চিরদিন বন্দী হইয়া থাকে ॥

৯৭  
 
ধরণীর যজ্ঞঅগ্নি বৃক্ষরূপে শিখা তার তুলে  

স্ফুলিঙ্গ ছড়ায় ফুলে ফুলে ॥ 

৯৮ 
 

ফুরাইলে দিবসের পালা 
আকাশ সূর্যেরে জপে লয়ে তারকার জপমালা ॥ 

৯৯ 
 
দিনে দিনে মোর কর্ম আপন দিনের মজুরি পায় । 
প্রেম সে আমার চিরদিবসের চরম মূল্য চায় ॥

১০০ 
 
কর্ম আপন দিনের মজুরি রাখিতে চাহে না বাকি । 
যে প্রেমে আমার চরম মূল্য তারি তরে চেয়ে থাকি ॥

১০১ 
 
আলোকের সাথে মেলে আঁধারের ভাষা  

মেলে না কুয়াশা ॥  

১০২  
 
বিদেশে অচেনা ফুল পথিক কবিরে ডেকে কহে — 
‘যে দেশ আমার  কবি  সেই দেশ তোমারো কি নহে ?' 
 ১০৩ 




    
    

    
    
    

  

