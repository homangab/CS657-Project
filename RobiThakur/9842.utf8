

  
    সংযোজন ৯
                
    
    








  
  

        

      রবীন্দ্র রচনাবলী (:)
    
 
    
    সংযোজন ৯
    
    
    সংযোজন

লয় বাহিরে না। ভিক্ষার দানে আমরা স্বাধীন হইব না– কিছুতেই না। স্বাধীনতা অন্তরের সামগ্রী।
য়ুরোপ কেন আমাদিগকে মুক্তি দিতে পারে না। যেহেতু তাহার নিজের মন মুক্তি পায় নাই। তার লোভের অন্ত কোথায়। যে হাত দিয়া সে কোনো সত্যবস্তু দিতে পারে লোভে তাহার সে হাতকে বাঁধিয়া রাখিয়াছে– সত্য করিয়া তার দিবার সাধ্যই নাই সে যে রিপুর দাস। যে মুক্ত সেই মুক্তি দান করে।
যদি সে বিষয়বুদ্ধির পরামর্শ পাইয়া আমাদিগকে কিছু দিতে আসে তবে সে নিজের দানকে নিজে কেবলই খণ্ডিত করিবে। এক হাত দিয়া যত দিবে আরএক হাত দিয়া তার চেয়ে বেশি হরণ করিবে। স্বার্থের দানকে পরীক্ষা করিয়া লইবার বেলা দেখিব তাহাতে এত ছিদ্র যে সে আমাদিগকে ভাসাইয়া রাখিবে কি তাহাকে ভাসাইয়া রাখাই শক্ত।
তাই এই কথা বলি বাহিরের দিক হইতে স্বাধীনতা পাওয়া যায় এমন ভুল যদি মনে আঁকড়িয়া ধরি তবে বড়ো দুঃখের মধ্যেই সে ভুল ভাঙিবে। ত্যাগের জন্য প্রস্তুত হইতে পারি নাই বলিয়াই অন্তরে বাহিরে আমাদের বন্ধন। যে হাত দিতে পারে সেই হাতই নিতে পারে। আপনার দেশকে আমরা অতি সামান্যই দিতেছি সেইজন্যই আপনার দেশকে পাই নাই। বাহিরের একজন আমার দেশকে হাতে তুলিয়া দিলেই তবে তাহাকে পাইব এ কথা যে বলে সে লোক দান পাইলেও দান রাখিতে পারিবে না। আপন লোককে দুঃখ দিই অপমান করি অবজ্ঞা করি বঞ্চনা করি বিশ্বাস করি না– সেইজন্যই আপন পর হইয়াছে বাহিরের কোনো আকস্মিক কারণ হইতে নয়।
য়িহুদি যখন পরাধীন ছিল তখন রোমের হাত হইতে দক্ষিণাস্বরূপ তাহারা স্বাধীনতা পায় নাই। পরে এমন ঘটিয়াছে যে য়িহুদি দেশছাড়া হইয়া বিদেশে ছড়াইয়া পড়িল। তাহার রাষ্ট্রও নাই রাষ্ট্রতন্ত্রও নাই। কিন্তু তাহার ইতিহাসে এইটেই সকলের চেয়ে গুরুতর কথা নয়। ইহার চেয়ে অনেক বড়ো কথা এই যে তাহার কাছ হইতে প্রাণের  বীজ  উড়িয়া  আসিয়া  য়ুরোপকে  নূতন  মনুষ্যত্ব  দান  করিয়াছে।  সে  যাহা  দিয়াছে  তাহাতেই  তাহার সার্থকতা। যাহা হারাইয়াছে যাহা পায় নাই সেটা সত্ত্বেও সে বড়ো ইতিহাসে তাহার প্রমাণ হইয়াছে।
বাহিরের পরিমাণে মানুষের পরিমাণ নহে এ কথা আমরা বার বার ভুলি কিন্তু তবু ইহা বার বার মনে করিতে হইবে। চীনদেশকে য়ুরোপ অস্ত্রবলে পরাস্ত করিয়া তাহাকে বিষ খাওয়াইয়াছে সেটা বড়ো কথা নয়। কিন্তু বড়ো কথা এই যে ভারত একদিন বিনা অস্ত্রবলে চীনকে অমৃত পান করাইয়াছিল। ভারত আজ যদি সমুদ্রের তলায় ডুবিয়া যায় তবু যাহা সে দান করিয়াছে তাহার জোরেই সে মানুষের চিত্তলোকে রহিল। যাহা সে ভিক্ষা করিয়াছিল চুরি করিয়াছিল স্তূপাকার করিয়াছিল তাহার জোরে নয়।
তপস্যার বলে আমরা সেই দানের অধিকার পাইব ভিক্ষার অধিকার নয় এ কথা যেন কোনো প্রলোভনে না ভুলি। মানুষ যেহেতু মানুষ এই হেতু বস্তুর দ্বারা সে বাঁচে না সত্যের দ্বারাই সে বাঁচে। এই সত্যই তাহার যে : তমেব বিদিত্বাতিমৃত্যুমেতি নান্যঃ পনথা বিদ্যতে অয়নায়– তাঁহাকে জানিয়াই মানুষ মৃত্যুকে অতিক্রম করে তাহার উদ্ধারের অন্য কোনো উপায় নাই। এই সত্যকে দান করিবার জন্য আমাদের উপর আহ্বান আছে। মন্টেগ্যুর  ডাক  খুব  বড়ো  ডাক  আজ  এই  কথা  বলিয়া  ভারতের  সভা  হইতে  সভায়  সংবাদপত্র  হইতে সংবাদপত্রে ঘোষণা চলিতেছে। কিন্তু এই ভিক্ষার ডাকে আমরা মানুষ হইব না। আমাদের পিতামহেরা অমরলোক হইতে আমাদের আহ্বান করিতেছেন বলিতেছেন : তোমরা যে অমৃতের পুত্র এই কথা জানো এবং এই কথা জানাও  মৃত্যুছায়াচ্ছন্ন  পৃথিবীকে  এই  সত্য  দান  করো  যে  কোনো  কর্মপ্রণালীতে  নয়  রাষ্ট্রতন্ত্রে  নয় বাণিজ্যব্যবস্থায়  নয়  যুদ্ধঅস্ত্রের  নিদারুণতায়  নয়–
তমেব  বিদিত্বাতিমৃত্যুমেতি।  
নান্যঃ  পন্‍‌থা  বিদ্যতে অয়নায়॥


    
    

    
    
    

  

