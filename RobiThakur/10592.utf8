

  
    খেয়া  ঘাটের পথ১
                
    
    








  
  

        

      রবীন্দ্র রচনাবলী (:)
    
 
    
    খেয়া  ঘাটের পথ১
    
    
    ঘাটের পথ


ওরা  চলেছে দিঘির ধারে । 

ওই শোনা যায় বেণুবনছায় 

কঙ্কণঝংকারে । 

আমার চুকেছে দিবসের কাজ  

শেষ হয়ে গেছে জল ভরা আজ  

দাঁড়ায়ে রয়েছি দ্বারে । 

ওরা  চলেছে দিঘির ধারে । 
 

আমি  কোন্‌ ছলে যাব ঘাটে— 

শাখা  থরথর পাতা  মরমর 

ছায়া সুশীতল বাটে ? 

বেলা বেশি নাই  দিন হল শোধ— 

ছায়া বেড়ে যায়  পড়ে আসে রোদ— 

এ বেলা কেমনে কাটে । 

আমি  কোন্‌ ছলে যাব ঘাটে । 
 

ওগো   কী আমি কহিব আর । 

ভাবিস নে কেহ ভয় করি আমি 

ভরা  কলসের ভার । 

যা হোক তা হোক এই ভালোবাসি— 

বহে নিয়ে যাই  ভরে নিয়ে আসি  

কতদিন কতবার । 

ওগো   আমি কী কহিব আর । 
 


    
    

    
    
    

  

