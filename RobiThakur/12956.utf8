

  
    রোগশয্যায় -  ২৬
                
    
    








  
  

        

      রবীন্দ্র রচনাবলী (://.-..)
    
 -->
    
    রোগশয্যায় -  ২৬
    
    
    ২৬

আমার কীর্তিরে আমি করি না বিশ্বাস । 
জানি , কালসিন্ধু তারে 
নিয়ত তরঙ্গঘাতে 
দিনে দিনে দিবে লুপ্ত করি । 
আমার বিশ্বাস আপনারে । 
দুই বেলা সেই পাত্র ভরি 
এ বিশ্বের নিত্যসুধা 
করিয়াছি পান । 
প্রতি মুহূর্তের ভালোবাসা 
তার মাঝে হয়েছে সঞ্চিত । 
দুঃখভারে দীর্ণ করে নাই , 
কালো করে নাই ধূলি 
শিল্পেরে তাহার । 
আমি জানি , যাব যবে 
সংসারের রঙ্গভূমি ছাড়ি , 
সাক্ষ্য দেবে পুষ্পবন ঋতুতে ঋতুতে 
এ বিশ্বেরে ভালোবাসিয়াছি । 
এ ভালোবাসাই সত্য , এ জন্মের দান । 
বিদায় নেবার কালে 
এ সত্য অম্লান হয়ে মৃত্যুরে করিবে অস্বীকার । 


    
    

    
    
    

  

