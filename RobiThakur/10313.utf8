

  
    সন্ধ্যাসংগীত  উপহার২
                
    
    








  
  

        

      রবীন্দ্র রচনাবলী (:)
    
 
    
    সন্ধ্যাসংগীত  উপহার২
    
    
    সন্ধ্যাসংগীত


তবে সখী গান  গাওয়া  
 
হল বুঝি অবসান । 
  
  যে রাগ শিখায়েছিলে

সে কি আমি গেছি ভুলে ? 
 
তার সাথে মিলিছে না সুর ? 
  তাই কি আস না প্রাণে 

তাই কি শোন না গান  
 
তাই সখী  রয়েছ কি দূর ? 
 
 
ভালো সখী  আবার শিখাও  
 
আরবার মুখপানে চাও  
 
একবার ফেলো অশ্রুজল  
 
আঁখিপানে দুটি আঁখি তুলি । 
 
তা হলে পুরানো সুর

আবার পড়িবে মনে  
 
আর কভু যাইব না ভুলি । 
  
 
সেই পুরাতন চোখে

মাঝে মাঝে চেয়ো সখী  
 
উজলিয়া স্মৃতির মন্দির । 
 
এই পুরাতন প্রাণে

মাঝে মাঝে এসো সখী  

শূন্য আছে প্রাণের কুটির । 
 
নহিলে আঁধার মেঘরাশি 
 
হৃদয়ের আলোক নিবাবে  
 
একে একে ভুলে যাব সুর  
 
গান গাওয়া সাঙ্গ হয়ে যাবে । 

    
    

    
    
    

  

