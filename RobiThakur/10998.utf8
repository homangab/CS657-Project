

  
    শিশু ভোলানাথ পথহারা২
                
    
    








  
  

        

      রবীন্দ্র রচনাবলী (:)
    
 
    
    শিশু ভোলানাথ পথহারা২
    
    
    শিশু ভোলানাথ

আমি বললেম বারণ শুনে 
‘ছ  পণ কড়ি এই নে গুনে’ 
যতক্ষণ সে গুনতে থাকে 

হয়ে গেলাম পার । 
 
কিছুরই শেষ নেই কোত্থাও 

আকাশ পাতাল জুড়ি । 
যতই চলি যতই চলি 
বেড়েই চলে বনের গলি  
কালো মুখোশপরা আঁধার 

সাজল জুজুবুড়ি । 
 
খেজুরগাছের মাথায় বসে 

দেখছে কারা ঝুঁকি । 
কারা যে সব ঝোপের পাশে 
একটুখানি মুচকে হাসে  
বেঁটে বেঁটে মানুষগুলো 

কেবল মারে উঁকি । 
 
আমায় যেন চোখ টিপছে 

বুড়ো গাছের গুঁড়ি । 
লম্বা লম্বা কাদের পা যে 
ঝুলছে ডালের মাঝে মাঝে  
মনে হচ্ছে পিঠে আমার 

কে দিল সুড়সুড়ি । 
 
ফিসফিসিয়ে কইছে কথা 

দেখতে না পাই কে সে । 
অন্ধকারে দুদ্দাড়িয়ে 
কে যে কারে যায় তাড়িয়ে  
কী জানি কী গা চেটে যায় 

হঠাৎ কাছ এসে । 
 


    
    

    
    
    

  

