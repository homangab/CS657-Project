

  
    অরূপরতন  ১ ৭
                
    
    








  
  

        

      রবীন্দ্র রচনাবলী (:)
    
 
    
    অরূপরতন  ১ ৭
    
    
    অরূপরতন

নেপথ্যে।   চোখে দেখতে গেলে ভুল দেখবে – অন্তরে দেখো মন শুদ্ধ করে।
সুদর্শনা।   ভয়ে যে আমার বুকের ভিতরটা কেঁপে উঠছে।
নেপথ্যে।   প্রেমের মধ্যে ভয় না থাকলে রস নিবিড় হয় না।
সুদর্শনা।   এই অন্ধকারে তুমি আমাকে দেখতে পাচ্ছ?        
নেপথ্যে।   হাঁ পাচ্ছি।
সুদর্শনা।   কী রকম দেখছ?
নেপথ্যে।   আমি দেখতে পাচ্ছি তোমার মধ্যে দেহ নিয়েছে যুগযুগান্তরের ধ্যান লোকলোকান্তরের আলোক বহু শত শরৎবসন্তের ফুল ফল। তুমি বহুপুরাতনের নূতন রূপ।
সুদর্শনা।   বলো বলো এমনি করে বলো। মনে হচ্ছে যেন অনাদিকালের গান জন্মজন্মান্তর থেকে শুনে আসছি। কিন্তু প্রভু এ যে কঠিন কালো লোহার মতো অন্ধকার এ যে আমর উপর চেপে আছে ঘুমের মতো মূর্ছার মতো মৃত্যুর মতো। এ জায়গায় তোমাতে আমাতে মিল হবে কেমন করে? না না হবে না মিলন হবে না। এখানে নয় চোখের দেখার জগতেই তোমাকে দেখব – সেইখানেই যে আমি আছি।
নেপথ্যে।   আচ্ছা দেখো। তোমাকে নিজে চিনে নিতে হবে।
সুদর্শনা।   চিনে নেব লক্ষ লোকের মধ্যে চিনে নেব ভুল হবে না।
নেপথ্যে।   বসন্তপূর্ণিমার উৎসবে সকল লোকের মধ্যে আমাকে দেখবার চেষ্টা করো। সুরঙ্গমা।
সুরঙ্গমা।   কী প্রভু।
নেপথ্যে।   বসন্তপূর্ণিমার উৎসব তো এল।
সুরঙ্গমা।   আমাকে কী কাজ করতে হবে?
নেপথ্যে।   আজ তোমার কাজের দিন নয় সাজের দিন। পুষ্পবনের আনন্দে মিলিয়ে দিয়ো প্রাণের আনন্দ।
সুরঙ্গমা।   তাই হবে প্রভু।
নেপথ্যে।   সুদর্শনা আমাকে চোখে দেখতে চান।
সুরঙ্গমা।   কোথায় দেখবেন?
নেপথ্যে।   যেখানে  পঞ্চমে  বাঁশি  বাজবে  পুষ্পকেশরের  ফাগ  উড়বে  আলোয়  ছায়ায়  হবে  গলাগলি  সেই দক্ষিণের কুঞ্জবনে।
সুরঙ্গমা।   চোখে ধাঁধা লাগবে না?
নেপথ্যে।   সুদর্শনার কৌতূহল হয়েছে।
সুরঙ্গমা।   কৌতূহলের জিনিস তো পথে ঘাটে ছড়াছড়ি। তুমি যে কৌতূহলের অতীত।


গান

কোথা বাইরে দূরে যায় রে উড়ে হায় রে হায়
তোমার  চপল আঁখি বনের পাখি বনে পালায়॥
ওগো    হৃদয়ে যবে মোহন রবে বাজবে বাঁশি
তখন   আপনি সেধে ফিরবে কেঁদে পরবে ফাঁসি
তখন   ঘুচবে ত্বরা ঘুরিয়া মরা হেথা হোথায় –


    
    

    
    
    

  

