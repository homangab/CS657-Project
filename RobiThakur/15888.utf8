

  
    বিয়াত্রিচে দান্তে ও তাঁহার কাব্য ৩
                
    
    








  
  

        

      রবীন্দ্র রচনাবলী (:)
    
 
    
    বিয়াত্রিচে দান্তে ও তাঁহার কাব্য ৩
    
    
    বিয়াত্রিচে দান্তে ও তাঁহার কাব্য

মোর হৃদ্‌পিণ্ড রহে করতলে তাঁর 
বাহু‘পরে শান্ত ভাবে করিয়া শয়ন 
ঘুমাইয়া রয়েছেন মহিলা আমার
অবশেষে জাগি উঠি প্রেমের আদেশে 
সভয়ে জ্বলন্তহৃদি করিলা আহার 
তার পরে চলি গেলা প্রেম অন্য দেশে 
কাঁদিতে কাঁদিতে অতি বিষণ্নআকার

 
এই স্বপ্নের পর হইতে সেই অতি শ্রীমতী মহিলার চিন্তাতেই ব্যাপৃত ছিলাম। ক্রমে ক্রমে আমার স্বাস্থ্য এমন নষ্ট হইয়া আসিল যে আমার আকার দেখিয়া বন্ধুরা অতিশয় চিন্তিত হইলেন আবার যে গূঢ় কথা সকলকথা অপেক্ষা আমি লুকাইয়া রাখিবার চেষ্টা করিয়াছি কেহ কেহ অসদভিপ্রায়ে তাহাই জানিবার চেষ্টা করিতে লাগিলেন। আমি তাঁহাদের উদ্দেশ্য বুঝিতে পারিয়া যুক্তি ও প্রেমের পরামর্শে উত্তর দিলাম যে প্রেমের দ্বারাই আমার এই অবস্থা হইয়াছে। আমার আকারে প্রেমের চিহ্ন এমন স্পষ্ট প্রকাশ পাইতেছিল যে সে গোপন করা বৃথা। কিন্তু যখন তাহারা জিজ্ঞাসা করিল–‘কাহার প্রেমে বিচলিত হইয়াছ?’ আমি তাহাদের দিকে চাহিলাম হাসিলাম আর উত্তর দিলাম না। 
পূর্বেই বলা হইয়াছে বিয়াত্রিচে দান্তেকে অভিবাদন করিলে দান্তে কী আনন্দ অনুভব করিতেন কিন্তু একবার দান্তের নামে এক অতি মিথ্যা নিন্দা উঠে সেই নিন্দা ‘সেই অতি কোমলা পাপের বিনাশয়িতা পুণ্যের রাঞ্চীস্বরূপার’ কানে গেল। দান্তে কহিতেছেন ‘এবার যখন তিনি আমার সম্মুখ দিয়া গেলেন তখন আমার সুখের একমাত্র কারণ সেই সুন্দর নমস্কার হইতে বঞ্চিত করিলেন। যেখানে যখন তাঁহাকে দেখিয়াছি তাঁহার সেই অমূল্য নমস্কারের আশায় আমি পৃথিবীর শত্রুতা ভুলিয়াছি আমার হৃদয়ে এমন একটি উদারতা জন্মিত যে পৃথিবীতে যে আমার যাহাকিছু দোষ করিয়াছে সমুদায় মার্জনা করিতাম।’ এ নমস্কার হইতে তাঁহার সেই প্রেমের একমাত্র পুরস্কার হইতে যখন তিনি বঞ্চিত হইলেন তখন তিনি অত্যন্ত যন্ত্রণা পাইলেন জনকোলাহল ভেদ করিয়া যেখানে একটি নির্জন স্থান পাইলেন সেইখানেই তীব্রতর অশ্রুজলে রোদন করিতে লাগিলেন এইরূপে প্রথম উচ্ছ্বাসবেগ নিবৃত্ত হইলে তাঁহার নির্জন গৃহে গিয়া ‘কাতর শিশুর’ ন্যায় কাঁদিতে কাঁদিতে ঘুমাইয়া পড়িলেন। 
একবার কোনো বন্ধুর বিবাহসভায় তিনি আহূত হন। তাঁহার বন্ধুকে সন্তুষ্ট করিবার জন্য নব বধূর প্রতি বিশেষ মনোযোগ দিবেন স্থির করিতেছেন এমন সময়ে সহসা তাঁহার শরীর কাঁপিতে লাগিল তিনি দেখিলেন তাঁহার অতি নিকটেই বিয়াত্রিচে। তিনি এমন একপ্রকার অভিভূত হইয়া পড়িলেন যে মহিলারা তাঁহার আকার দেখিয়া বিয়াত্রিচের সহিত চুপে চুপে কথা কহিতে লাগিলেন ও তাঁহাকে উপহাস করিতে আরম্ভ করিলেন তিনি তাঁহাদের নিকট হইতে বিদায় লইয়া নিজ গৃহে আসিয়া কাঁদিতে কাঁদিতে কহিলেন–‘যদি এই মহিলা (বিয়াত্রিচে) আমার অবস্থা জানিতেন তবে আমার আকার দেখিয়া কখনো তিনি এরূপ উপহাস করিতেন না বরং তাঁহার দয়া হইত’ 
দান্তে তাঁহার সেই অভিলষিত নমস্কার আর এ পর্যন্ত পান নাই। একবার কতকগুলি মহিলা তাঁহাকে জিজ্ঞাসা করিলেন ‘যাঁহাকে তুমি ভালোবাস তাঁহার দর্শন মাত্রেই তুমি যদি অমন অভিভূত হইয়া পড় তবে তোমার ভালোবাসিবার ফল কী?’ তিনি উত্তর দিলেন ‘তাঁহার একটি নমস্কার পাওয়াই এ পর্যন্ত আমার ভালোবাসিবার একমাত্র লক্ষ্য ও ফল ছিল তাঁহার নমস্কারই আমার ইচ্ছার একমাত্র গম্যস্থান ছিল–কিন্তু তিনি যখন তাহা না দিয়াই সন্তুষ্ট হইয়াছেন তখন তাহাই হউক–প্রেম আমাকে এমন আরএকটি সুখে নিবিষ্ট করিয়াছেন যাহা কোনো কালেই শেষ হইবে না।’ তাঁহারা জিজ্ঞাসা করিলেন ‘সে কোন্‌ সুখে?’ দান্তে 

    
    

    
    
    

  

