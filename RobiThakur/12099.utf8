

  
    কড়ি ও কোমল  বিবসনা  ১
                
    
    








  
  

        

      রবীন্দ্র রচনাবলী (:)
    
 
    
    কড়ি ও কোমল  বিবসনা  ১
    
    
    বিবসনা

ফেলো গো বসন ফেলো — ঘুচাও অঞ্চল । 
পরো শুধু সৌন্দর্যের নগ্ন আবরণ 
সুরবালিকার বেশ কিরণবসন । 
পরিপূর্ণ তনুখানি বিকচ কমল  
জীবনের যৌবনের লাবণ্যের মেলা । 
বিচিত্র বিশ্বের মাঝে দাঁড়াও একেলা । 
সর্বাঙ্গে পড়ুক তব চাঁদের কিরণ  
সর্বাঙ্গে মলয়  বায়ু করুক সে খেলা । 
অসীম নীলিমা  মাঝে হও নিমগন 
তারাময়ী বিবসনা প্রকৃতির মতো । 
অতনু ঢাকুক মুখ বসনের কোণে 
তনুর বিকাশ হেরি লাজে শির নত । 
আসুক বিমল উষা মানবভবনে  
লাজহীনা পবিত্রতা — শুভ্র বিবসনে । 

    
    

    
    
    

  

