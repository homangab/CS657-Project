

  
    কড়ি ও কোমল - মোহ , ১
                
    
    








  
  

        

      রবীন্দ্র রচনাবলী (://.-..)
    
 -->
    
    কড়ি ও কোমল - মোহ , ১
    
    
    মোহ

এ মোহ ক ' দিন থাকে , এ মায়া মিলায় , 
কিছুতে পারে না আর বাঁধিয়া রাখিতে । 
কোমল বাহুর ডোর ছিন্ন হয়ে যায় , 
মদিরা উথলে নাকো মদির আঁখিতে । 
কেহ কারে নাহি চিনে আঁধার নিশায় । 
ফুল ফোটা সাঙ্গ হলে গাহে না পাখিতে । 
কোথা সেই হাসিপ্রান্ত চুম্বনতৃষিত 
রাঙা পুষ্পটুকু যেন প্রস্ফুট অধর ! 
কোথা কুসুমিত তনু পূর্ণবিকশিত , 
কম্পিত পুলকভরে , যৌবনকাতর ! 
তখন কি মনে পড়ে সেই ব্যাকুলতা , 
সেই চিরপিপাসিত যৌবনের কথা , 
সেই প্রাণপরিপূর্ণ মরণ - অনল — 
মনে পড়ে হাসি আসে ? চোখে আসে জল ? 

    
    

    
    
    

  

