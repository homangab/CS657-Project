

  
    পরিচয়- আষাঢ়, ৫
                
    
    








  
  

        

      রবীন্দ্র রচনাবলী (://.-..)
    
 -->
    
    পরিচয়- আষাঢ়, ৫
    
    
    আষাঢ়
গতি দেয় । রণক্ষেত্রে সৈন্যের অবকাশ নাই ; তাহারা কাঁধে কাঁধ মিলাইয়া ব্যূহরচনা করিয়া চলিয়াছে , তাহারা মনে ভাবে আমরাই যুদ্ধ করিতেছি । কিন্তু যে-সেনাপতি অবকাশে নিমগ্ন হইয়া দূর হইতে স্তব্ধভাবে দেখিতেছে , সৈন্যদের সমস্ত চলা তাহারই মধ্যে । নিশ্চলের যে ভয়ংকর চলা তাহার রুদ্রবেগ যদি দেখিতে চাও তবে দেখো ঐ নক্ষত্রমণ্ডলীর আবর্তনে , দেখো যুগ-যুগান্তরের তাণ্ডব নৃত্যে । যে নাচিতেছে না তাহারই নাচ এই - সকল চঞ্চলতায় । 
এত কথা যে বলিতে হইল তাহার কারণ , কবিশেখর কালিদাস যে আষাঢ়কে আপনার মন্দাক্রান্তাচ্ছন্দের অম্লান মালাটি পরাইয়া বরণ করিয়া লইয়াছেন তাহাকে ব্যস্ত-লোকেরা ‘ আষাঢ়ে ' বলিয়া অবজ্ঞা করে । তাহারা মনে করে এই মেঘাবগুণ্ঠিত বর্ষণ-মঞ্জীর-মুখর মাসটি সকল কাজের বাহির , ইহার ছায়াবৃত প্রহরগুলির পসরায় কেবল বাজে কথার পণ্য । অন্যায় মনে করে না । সকল কাজের বাহিরের যে দলটি যে অহৈতুকী স্বর্গসভায় আসন লইয়া বাজে কথার অমৃত পান করিতেছে , কিশোর আষাঢ় যদি আপন আলোল কুন্তলে নবমালতীর মালা জড়াইয়া সেই সভার নীলকান্তমণির পেয়ালা ভরিবার ভার লইয়া থাকে , তবে স্বাগত , হে নবঘনশ্যাম , আমরা তোমাকে অভিবাদন করি । এসো এসো জগতের যত অকর্মণ্য , এসো এসো ভাবের ভাবুক , রসের রসিক ,- আষাঢ়ের মৃদঙ্গ ঐ বাজিল , এসো সমস্ত খ্যাপার দল , তোমাদের নাচের ডাক পড়িয়াছে । বিশ্বের চির-বিরহবেদনার অশ্রু-উৎস আজ খুলিয়া গেল , আজ তাহা আর মানা মানিল না । এসো গো অভিসারিকা , কাজের সংসারে কপাট পড়িয়াছে , হাটের পথে লোক নাই , চকিত বিদ্যুতের আলোকে আজ যাত্রায় বাহির হইবে — জাতীপুষ্প-সুগন্ধি বনান্ত হইতে সজল বাতাসে আহ্বান আসিল — কোন্‌ ছায়াবিতানে বসিয়া আছে বহুযুগের চিরজাগ্রত প্রতীক্ষা! 
    
    

    
    
    

  

