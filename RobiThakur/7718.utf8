

  
    আত্মপরিচয় ৩ ৪
                
    
    








  
  

        

      রবীন্দ্র রচনাবলী (:)
    
 
    
    আত্মপরিচয় ৩ ৪
    
    
    আত্মপরিচয় ৩
গড়ে তুললে সেটা সত্যকে বাধাগ্রস্ত করে তোলে । এক সময়ে মানুষ ঘরে বসে ঠিক করেছিল যে  পৃথিবী একটা পদ্মফুলের মতো — তার কেন্দ্রস্থলে সুমেরু পর্বতটি যেন বীজকোষ — চারি দিকে একএকটি পাপড়ির মতো একএকটি মহাদেশ প্রসারিত । এরকম কল্পনা করবার মূল কথাটা হচ্ছে এই যে  সত্যের একটি সুষমা আছে — সেই সুষমা না থাকলে সত্য আপনাকে আপনি ধারণ করে রাখতে পারে না । এ কথাটা যথার্থ । কিন্তু এই সুষমাটা বৈষম্যকে বাদ দিয়ে নয় । বৈষম্যকে গ্রহণ করে এবং অতিক্রম করে — শিব যেমন সমুদ্রমন্থনের সমস্ত বিষকে পান করে তবে শিব । তাই সত্যের প্রতি শ্রদ্ধা করে তবে শিব । তাই সত্যের প্রতি শ্রদ্ধা করে পৃথিবীটি বস্তুত যেমন  অর্থাৎ নানা অসমান অংশে বিভক্ত  তাকে তেমনি করেই জানবার সাহস থাকা চাই । ছাঁটদেওয়া সত্য এবং ঘরগড়া সামঞ্জস্যের প্রতি আমার লোভ নেই । আমার লোভ আরো বেশি  তাই আমি অসামঞ্জস্যকেও ভয় করি নে । 
যখন বয়স অল্প ছিল তখন নানা লোকালয়ের সঙ্গে আমার ঘনিষ্ট সম্বন্ধ ছিল না  তখন নিভৃতে বিশ্বপ্রকৃতির সঙ্গেই ছিল আমার একান্ত যোগ । এই যোগটি সহজেই শান্তিময়  কেননা এর মধ্যে দ্বন্দ্ব নেই  বিরোধ নেই  মনের সঙ্গে মনের — ইচ্ছার সঙ্গে ইচ্ছার সংঘাত নেই । এই অবস্থা ঠিক শিশুকালেরই সত্য অবস্থা । তখন অন্তঃপুরের অন্তরালে শান্তি এবং মাধুর্যেরই দরকার । বীজের দরকার মাটির বুকের মধ্যে বিরাট পৃথিবীর পর্দার আড়ালে শান্তিতে রস শোষণ করা । ঝড়বৃষ্টিরৌদ্রছায়ার ঘাতপ্রতিঘাত তখন তার জন্যে নয় । তেমনি এই বিশ্বপ্রকৃতির মধ্যে প্রচ্ছন্ন অবস্থায় ধর্মবোধের যে আভাস মেলে সে হচ্ছে বৃহতের আস্বাদনে । এইখানে শিশু কেবল তাঁকেই দেখে যিনি কেবল শান্তম্‌  তাঁরই মধ্যে বেড়ে ওঠে যিনি কেবল সত্যম্‌ । 
বিশ্বপ্রকৃতির সঙ্গে নিজের প্রকৃতির মিলটা অনুভব করা সহজ  কেননা সে দিক থেকে কোনো চিত্ত আমাদের চিত্তকে কোথাও বাধা দেয় না । কিন্তু এই মিলটাতেই আমাদের তৃপ্তির সম্পূর্ণতা কখনোই ঘটতে পারে না । কেননা আমাদের চিত্ত আছে  সেও আপনার একটি বড়ো মিল চায় । এই মিলটা বিশ্বপ্রকৃতির ক্ষেত্রে সম্ভব নয়  বিশ্বমানবের ক্ষেত্রেই সম্ভব । সেইখানে আপনাকে ব্যাপ্ত করে আপনার বড়োআমির সঙ্গে আমরা মিলতে চাই । সেইখানে আমরা আমাদের বড়ো পিতাকে  সখাকে  স্বামীকে  কর্মের নেতাকে  পথের চালককে চাই । সেইখানে কেবল আমার ছোটোআমিকে নিয়েই যখন চলি তখন মনুষ্যত্ব পীড়িত হয়  তখন মৃত্যু ভয় দেখায়  ক্ষতি বিমর্ষ করে  তখন বর্তমান ভবিষ্যৎকে হনন করতে থাকে  দুঃখশোক এমন একান্ত হয়ে ওঠে যে তাকে অতিক্রম করে কোথাও সান্ত্বনা দেখতে পাই নে । তখন প্রাণপণে কেবলই সঞ্চয় করি  ত্যাগ করবার কোনো অর্থ দেখি নে  ছোটো ছোটো ঈর্ষাদ্বেষে মন জর্জরিত হয়ে ওঠে — তখন —

শুধু দিনযাপনের শুধু প্রাণধারণের গ্লানি 


শরমের ডালি  

নিশি নিশি রুদ্ধ ঘরে ক্ষুদ্রশিখা স্তিমিত দীপের  


ধূমাঙ্কিত কালী । 


এই বড়োআমিকে চাওয়ার আবেগ ক্রমে আমার কবিতার মধ্যে যখন ফুটতে লাগল  অর্থাৎ অঙ্কুররূপে বীজ যখন মাটি ফুঁড়ে বাইরের আকাশে দেখা দিলে  তারই উপক্রম দেখি  ‘সোনার তরী'র বিশ্বনৃত্যে—

বিপুল গভীর মধুর মন্দ্রে 

কে বাজাবে সেই বাজনা । 

উঠিবে চিত্ত করিয়া নৃত্য 

বিস্মৃত হবে আপনা । 

টুটিবে বন্ধ  মহা আনন্দ  



    
    

    
    
    

  

