

  
    মানুষের ধর্ম  তিন১
                
    
    








  
  

        

      রবীন্দ্র রচনাবলী (:)
    
 
    
    মানুষের ধর্ম  তিন১
    
    
     তিন

বৃহাদারণ্যকে একটি আশ্চর্য বাণী আছে

অথ যোহন্যাং দেবতাম্‌ উপাস্তে অন্যোহসৌ অন্যোহহম্‌ অস্মীতি
ন স বেদ যথা পশুরেবং স দেবানাম্‌। 
যে মানুষ অন্য দেবতাকে উপাসনা করে সেই ‘দেবতা অন্য আর আমি অন্য’ এমন কথা ভাবে সে তো দেবতাদের পশুর মতোই। 
অর্থাৎ সেই দেবতার কল্পনা মানুষকে আপনার বাইরে বন্দী করে রাখে তখন মানুষ আপন দেবতার দ্বারাই আপন আত্মা হতে নির্বাসিত অপমানিত। 
এই যেমন শোনা গেল উপনিষদে আবার সেই কথাই আপন ভাষায় বলছে নিরক্ষর অশাস্ত্রজ্ঞ বাউল। সে আপন দেবতাকে জানে আপনার মধ্যেই তাকে বলে মনের মানুষ। বলে “মনের মানুষ মনের মাঝে করো অন্বেষণ।” 
মানুষের ইতিহাসে এমন অনেক ধর্মসম্প্রদায়ের উদ্ভব হয়েছে যারা কাঠপাথরপূজাকে বলেছে হীনতা এবং তাই নিয়ে তারা মারকাট করতে ছোটে। স্বীকার করি কাঠপাথর বাইরের জিনিস সেখানে সর্বকালের সর্বমানুষের পূজা মিলতে পারে না। মানুষের ভক্তিকে জাতিতে জাতিতে প্রথায় প্রথায় সেই পূজা বিচ্ছিন্ন করে তার ঐতিহাসিক গণ্ডীগুলি সংকীর্ণ। 
কিন্তু তাদের বিরুদ্ধসম্প্রদায়েরও দেবতা প্রতিমার মতোই বাইরে অবস্থিত নানাপ্রকার অমানুষিক বিশেষণে লক্ষণে সজ্জিত শুধু তাই নয় বিশেষ জাতির ঐতিহাসিক কার্যকলাপে জড়িত ও কাল্পনিক কাহিনী দ্বারা দৈশিক ও কালিক বিশেষত্বগ্রস্ত। এই পৌত্তলিকতা সূক্ষ্মতর উপাদানে রচিত বলেই নিজেকে অপৌত্তলিক বলে গর্ব করে। বৃহদারণ্যক এই বাহ্যিকতাকেও হীন বলে নিন্দা করেছেন। তিনি বলেন যে দেবতাকে আমার থেকে পৃথক করে বাইরে স্থাপন করি তাঁকে স্বীকার করার দ্বারাই নিজেকে নিজের সত্য থেকে দূরে সরিয়ে দিই। 
এমনতরো কথায় একটা ক্রুদ্ধ কলরব উঠতে পারে। তবে কি মানুষ নিজেকে নিজেই পূজা করবে। নিজেকে ভক্তি করা কি সম্ভব। তা হলে পূজাব্যাপারকে তো বলতে হবে অহংকারে বিপুলীকরণ। 
একেবারে উলটো। অহংকে নিয়েই অহংকার। সে তো পশুও করে। অহং থেকে বিযুক্ত আত্মায় ভূমার উপলব্ধি একমাত্র মানুষের পক্ষেই সাধ্য। কেননা মানুষের পক্ষে তাই সত্য। ভূমা –আহারে বিহারে আচারে বিচারে ভোগে নৈবেদ্যে মন্ত্রে তন্ত্রে নয়। ভূমা–বিশুদ্ধ জ্ঞানে বিশুদ্ধ প্রেমে বিশুদ্ধ কর্মে। বাইরে দেবতাকে রেখে স্তবে অনুষ্ঠানে পূজোপচারে শাস্ত্রপাঠে বাহ্যিক বিধিনিষেধপালনে উপাসনা করা সহজ কিন্তু আপনার চিন্তায় আপনার কর্মে পরম মানবকে উপলব্ধি ও স্বীকার করা সব চেয়ে কঠিন সাধনা। সেইজন্যেই কথিত আছেনায়মাত্মা বলহীনেন লভ্যঃ। তারা সত্যকে অন্তরে পায় না যারা অন্তরে দুর্বল। অহংকারকে দূর করতে হয় তবেই অহংকে পেরিয়ে আত্মাতে পৌঁছতে পারি। 
য আত্মা অপহতপাপ্না বিজরো বিমৃত্যুর্বিশোকোহবিজিঘৎ সোহপিপাসঃ সত্যকামঃ সত্যসংকল্পঃ সোহন্বেষ্টব্যঃ স বিজিজ্ঞাসিতব্যঃ। 
আমার মধ্যে যে মহান আত্মা আছেন যিনি জরামৃত্যুশোকক্ষুধাতৃষ্ণার অতীত যিনি সত্যকাম সত্যসংকল্প তাঁকে অন্বেষণ করতে হবে তাঁকে জানতে হবে। 


    
    

    
    
    

  

