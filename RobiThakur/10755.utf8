

  
    মহুয়া  প্রত্যাশা ১
                
    
    








  
  

        

      রবীন্দ্র রচনাবলী (:)
    
 
    
    মহুয়া  প্রত্যাশা ১
    
    
    প্রত্যাশা
প্রাঙ্গণে মোর শিরীষশাখায় ফাগুন মাসে 

কী উচ্ছ্বাসে 

ক্লান্তিবিহীন ফুলফোটানোর খেলা । 

ক্ষান্তকূজন শান্ত বিজন সন্ধ্যাবেলা 
প্রত্যহ সেই ফুল্ল শিরীষ প্রশ্ন শুধায় আমায় দেখি  

‘ এসেছে কি । ' 
 
আর বছরেই এমনি দিনেই ফাগুন মাসে 

কী উল্লাসে 

নাচের মাতন লাগল শিরীষডালে  

স্বর্গপুরের কোন্‌ নূপুরের তালে । 
প্রত্যহ সেই চঞ্চল প্রাণ শুধিয়েছিল  ‘ শুনাও দেখি  

আসে নি কি । ' 
 
আবার কখন্‌ এমনি দিনেই ফাগুন মাসে 

 কী বিশ্বাসে 

ডালগুলি তার রইবে শ্রবণ পেতে 

অলখ জনের চরণশব্দে মেতে । 
প্রত্যহ তার মর্মরস্বর বলবে আমায় দীর্ঘশ্বাসে  

‘ সে কি আসে । ' 
 
প্রশ্ন জানাই পুষ্পবিভোর ফাগুন মাসে 

কী আশ্বাসে  

হায় গো আমার ভাগ্যরাতের তারা  

নিমেষগণন হয় না কি মোর সারা । 

প্রত্যহ বয় প্রাঙ্গণময় বনের বাতাস এলোমেলো  

‘ সে কি এল । ' 
 
    
    

    
    
    

  

