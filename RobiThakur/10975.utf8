

  
    চিত্রা  দিনশেষে ২
                
    
    








  
  

        

      রবীন্দ্র রচনাবলী (:)
    
 
    
    চিত্রা  দিনশেষে ২
    
    
    চিত্রা

রাজার প্রাসাদ হতে অতিদূর বাতাসে 

ভাসিছে পূরবীগীতি আকাশে । 
 ধরণী সমুখপানে 
 চলে গেছে কোন্‌খানে  

পরান কেন কে জানে উদাসে । 
 ভালো নাহি লাগে আর 
 আসাযাওয়া বারবার 

বহুদূর দুরাশার প্রবাসে । 

 পূরবী রাগিণী বাজে
আকাশে । 
 
 
কাননে প্রাসাদচূড়ে নেমে আসে রজনী  

আর বেয়ে কাজ নাই তরণী । 
 যদি কোথা খুঁজে পাই 
 মাথা রাখিবার ঠাঁই 

বেচাকেনা ফেলে যাই এখনি — 
 যেখানে পথের বাঁকে 
 গেল চলি নত আঁখে 

ভরা ঘট লয়ে কাঁখে তরুণী । 

এই ঘাটে বাঁধো মোর তরণী । 

    
    

    
    
    

  

