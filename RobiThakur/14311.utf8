

  
    বিচিত্রিতা  ভীরু১
                
    
    








  
  

        

      রবীন্দ্র রচনাবলী (:)
    
 
    
    বিচিত্রিতা  ভীরু১
    
    
    ভীরু

কেন এ কম্পিত প্রেম  অয়ি ভীরু  এনেছ সংসারে — 

ব্যর্থ করি রাখিবে কি তারে । 

আলোকশঙ্কিত তব হিয়া 

 প্রচ্ছন্ন নিভৃত পথ দিয়া 

থেমে যায় প্রাঙ্গণের দ্বারে । 
 
 
হায়  সে যে পায় নাই আপন নিশ্চিত পরিচয়  

বন্দী তারে রেখেছে সংশয় । 

বাহিরে সামান্য বাধা সেও 

সেপ্রেমেরে কেন করে হেয়  

অন্তরেও তার পরাজয় । 
 
 
ওই শোনো কেঁপে ওঠে নিশীথরাত্রির অন্ধকার  

আহ্বান আসিছে বারংবার । 

থেকো না ভয়ের অন্ধ ঘেরে  

অবজ্ঞা করিয়ো দুর্গমেরে  

 জিনি লহো সত্যেরে তোমার । 
 
 
নিষ্ঠুরকে মেনে লহো সুদুঃসহ দুঃখের উৎসাহে  

 প্রেমের গৌরব জেনো তাহে । 

দীপ্তি দেয় রুদ্ধ অশ্রুজল  

নষ্ট আশা হয় না নিষ্ফল  

সমুজ্জল করে চিত্তদাহে । 
 
 
শীর্ণ ফুল রৌদ্রে পুড়ে কালো হয়  হোকনা সে কালো — 

দীন দীপে নিবুকনা আলো । 


    
    

    
    
    

  

