

  
    রোগশয্যায় -  ৩১
                
    
    








  
  

        

      রবীন্দ্র রচনাবলী (://.-..)
    
 -->
    
    রোগশয্যায় -  ৩১
    
    
    ৩১

আজিকার অরণ্যসভারে 
অপবাদ দাও বারে বারে ; 
বল যবে দৃঢ় কণ্ঠে অহংকৃত আপ্তবাক্যবৎ 
প্রকৃতির অভিপ্রায় , ‘ নব ভবিষ্যৎ 
করিবে বিরল রসে শুষ্কতার গান ' — 
বনলক্ষ্মী করিবে না অভিমান । 
এ কথা সবাই জানে — 
যে সংগীতরসপানে 
প্রভাতে প্রভাতে 
আনন্দে আলোকসভা মাতে 
সে যে হেয় , 
সে যে অশ্রদ্ধেয় , 
প্রমাণ করিতে তাহা আরো বহু দীর্ঘকাল যাবে 
এই এক ভাবে । 
বনের পাখিরা ততদিন 
সংশয়বিহীন 
চিরন্তন বসন্তের স্তবে 
আকাশ করিবে পূর্ণ 
আপনার আনন্দিত রবে । 


    
    

    
    
    

  

