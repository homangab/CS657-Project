

  
    পরিশেষ  সংযোজন ১৭
                
    
    








  
  

        

      রবীন্দ্র রচনাবলী (:)
    
 
    
    পরিশেষ  সংযোজন ১৭
    
    
    জীবনমরণ
জীবনমরণের বাজায়ে খঞ্জনি 

নাচিয়া ফাল্গুন গাহিছে । 
অধীরা হল ধরা মাটির বন্দিনী 

বাতাসে উড়ে যেতে চাহিছে । 
আজিকে আলো ছায়া করিছে কোলাকুলি  
আজিকে এক দোলে দুজনে দোলাদুলি 

শুকানো পাতা আর মুকুলে । 
আজিকে শিরীষের মুখর উপবনে 
জড়িত পাশাপাশি নূতনে পুরাতনে 

চিকন শ্যামলের দুকূলে । 
 
বিরহে টানে মিড় মিলনবীণাতারে  

সুখের বুকে বাজে বেদনা । 
কপোতকাকলিতে করুণা সঞ্চারে  

কাননদেবী হল বিমনা । 
আমারো প্রাণে বুঝি বহেছে ওই হাওয়া  
কিছুবা কাছে আসা  কিছুবা চলে যাওয়া  

কিছুবা স্মরি কিছু পাসরি । 
যে আছে যেবা নাই আজিকে দোঁহে মিলি 
আমার ভাবনাতে ভ্রমিছে নিরিবিলি 

বাজায়ে ফাগুনের বাঁশরি । 


    
    

    
    
    

  

