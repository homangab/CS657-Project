

  
    মহুয়া  উপহার ১
                
    
    








  
  

        

      রবীন্দ্র রচনাবলী (:)
    
 
    
    মহুয়া  উপহার ১
    
    
    উপহার
মণিমালা হাতে নিয়ে 

দ্বারে গিয়ে 

এসেছিনু ফিরে 

নতশিরে । 

ক্ষণতরে বুঝি 

বাহিরে ফিরেছি খুঁজি 

হায় রে বৃথাই 

বাহিরে যা নাই । 
ভীরু মন চেয়েছিল ভুলায়ে জিনিতে  

হীরা দিয়ে হৃদয় কিনিতে । 


 এই পণ মোর  

সমস্ত জীবনভোর 

দিনে দিনে দিব তার হাতে তুলি 
স্বর্গের দাক্ষিণ্য হতে আসিবে যে শ্রেষ্ঠ ক্ষণগুলি  

কণ্ঠহারে 

গেঁথে দিব তারে 

যে দুর্লভ রাত্রি মম 

বিকশিবে ইন্দ্রাণীর পারিজাতসম । 

পায়ে দিব তার 
যেএক মুহূর্ত আনে প্রাণের অনন্ত উপহার । 

    
    

    
    
    

  

