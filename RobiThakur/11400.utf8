

  
    মানসী   দুরন্ত আশা ১
                
    
    








  
  

        

      রবীন্দ্র রচনাবলী (:)
    
 
    
    মানসী   দুরন্ত আশা ১
    
    
    দুরন্ত আশা

মর্মে যবে মত্ত আশা
 সর্পসম ফোঁসে
অদৃষ্টের বন্ধনেতে
 দাপিয়া বৃথা রোষে
তখনো ভালোমানুষ সেজে
বাঁধানো হুঁকা যতনে মেজে
মলিন তাস সজোরে ভেঁজে
 খেলিতে হবে কষে
অন্নপায়ী বঙ্গবাসী
 স্তন্যপায়ী জীব
জনদশেকে জটলা করি
 তক্তপোশে ব’সে।

ভদ্র মোরা শান্ত বড়ো
 পোষমানা এ প্রাণ
বোতামআঁটা জামার নীচে
 শান্তিতে শয়ান।
দেখা হলেই মিষ্ট অতি
মুখের ভাব শিষ্ট অতি
অলস দেহ ক্লিষ্টগতি—
 গৃহের প্রতি টান।
তৈলঢালা স্নিগ্ধ তনু
 নিদ্রারসে ভরা
মাথায় ছোটো বহরে বড়ো
 বাঙালি সন্তান।

ইহার চেয়ে হতেম যদি
 আরব বেদুয়িন
চরণতলে বিশাল মরু
 দিগন্তে বিলীন।



    
    

    
    
    

  

