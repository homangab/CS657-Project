

  
    রাজা ও রানী - প্রথম অঙ্ক - দ্বিতীয় দৃশ্য , ১২
                
    
    








  
  

        

      রবীন্দ্র রচনাবলী (://.-..)
    
 -->
    
    রাজা ও রানী - প্রথম অঙ্ক - দ্বিতীয় দৃশ্য , ১২
    
    
    রাজা ও রানী

আগুন লেগেছে । 
কিনু । তোমার কী ঠাকুর ! তুমি তো রাজবাড়ির সিধে খেয়ে খেয়ে ফুলছ— আমাদের পেটে নাড়ীগুলো জ্বলে জ্বলে ম'ল— আমরা কি বড়ো সুখে চেঁচাচ্ছি ! 
মন্‌সুখ । আজকালের দিনে আস্তে বললে শোনে কে ? এখন চেঁচিয়ে কথা কইতে হয় । 
কুঞ্জর । কান্নাকাটি ঢের হয়েছে , এখন দেখছি অন্য উপায় আছে কি না । 
দেবদত্ত । কী বলিস রে ! তোদের বড়ো আস্পর্ধা হয়েছে । তবে শুনবি ? তবে বলব ?—
 নসমানসমানসমানসমাগমমাপ সমীক্ষ্য বসন্তনভঃ ।
ভ্রমদভ্রমদভ্রমদভ্রমদ ভ্রমরচ্ছলতঃ খলু কামিজনঃ ॥
হরিদীন । ও বাবা , শাপ দিচ্ছে নাকি ? 
দেবদত্ত । ( মন্নুর প্রতি) তুমি তো ভদ্রলোকের ছেলে , তুমি তো শাস্তর বোঝ— কেমন , এ ঠিক কথা কি না ?  নস মানস মানস মানসং— 
মন্নুরাম । আহা ঠিক ! শাস্ত্র যদি চাও তো এই বটে । তা, আমিও তো ঠিক ওই কথাটাই বোঝাচ্ছিলুম । 
দেবদত্ত । ( নন্দের প্রতি) নমস্কার ! তুমি তো ব্রাহ্মণ দেখছি । কী বল ঠাকুর , পরিণামে এই সব মূর্খরা ‘ ভ্রমদভ্রমদভ্রমৎ ' হয়ে মরবে না ? 
নন্দ । বরাবর তাই বলছি , কিন্তু বোঝে কে ? ছোটোলোক কিনা । 
দেবদত্ত । ( মন্‌সুখের প্রতি) তোমাকে এর মধ্যে বুদ্ধিমানের মতো দেখাচ্ছে , আচ্ছা, তুমি বলো দেখি , কথাগুলো কি ভালো হচ্ছিল ? ( কুঞ্জরের প্রতি) আর তোমাকেও তো বেশ ভালোমানুষ দেখছি হে , তোমার নাম কী ? 
কুঞ্জর । আমার নাম কুঞ্জরলাল — কাঞ্জিলাল আমার ভাইপোর নাম । 
দেবদত্ত । ওঃ! তোমারই ভাইপোর নাম কাঞ্জিলাল বটে ? তা, আমি রাজার কাছে বিশেষ করে তোমাদের নাম করব । 
হরিদীন । আর আমাদের কী হবে ? 
দেবদত্ত । তা আমি বলতে পারি নে বাপু ! এখন তো তোরা কান্না ধরেছিস — এই একটু আগে আর-এক সুর বের করেছিলি । সে কথাগুলো কি রাজা শোনে নি ? রাজা সব শুনতে পায় । 
অনেকে । দোহাই ঠাকুর , আমরা কিছু বলি নি , ওই কাঞ্জুলাল না মাঞ্জুলাল অন্তরের কথা পেড়েছিল । 
কুঞ্জর । চুপ কর্। আমার নাম খারাপ করিস নে । আমার নাম কুঞ্জরলাল । তা, মিছে কথা বলব না, আমি বলছিলুম , ‘যেমন শাস্তর আছে  তেমনি অস্তরও আছে ,— রাজা যদি শাস্তরের দোহাই না মানে , তখন অস্তর আছে । ’ কেমন বলেছি ঠাকুর ? 
দেবদত্ত । ঠিক বলেছ , তোমার উপযুক্ত কথাই বলেছ । অস্ত্র কী ? না , বল । তা তোমাদের বল কী ? না , ‘দুর্বলস্য বলং রাজা ।’ কি না , রাজাই দুর্বলের বল । আবার , ‘বালানাং রোদনং বলং’ । রাজার কাছে তোমরা বালক বৈ নও । অতএব এখানে কান্নাই তোমাদের অস্ত্র । অতএব শাস্তর যদি না খাটে তো তোমাদের অস্ত্র আছে কান্না । বড়ো বুদ্ধিমানের মতো কথা বলেছ । প্রথমে আমাকেই ধাঁধা লেগে গিয়েছিল । তোমার নামটা মনে রাখতে হবে । কী হে, তোমার নাম কী ? 
কুঞ্জর । আমার নাম কুঞ্জরলাল । কাঞ্জিলাল আমার ভাইপো । 
অন্য সকলে । ঠাকুর , আমাদের মাপ করো  ঠাকুর , মাপ করো । 

    
    

    
    
    

  

