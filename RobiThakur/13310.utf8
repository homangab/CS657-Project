

  
    উৎসর্গ - ২৭
                
    
    








  
  

        

      রবীন্দ্র রচনাবলী (://.-..)
    
 -->
    
    উৎসর্গ - ২৭
    
    
    ২৭
তুমি আছ হিমাচল ভারতের অনন্তসঞ্চিত 
তপস্যার মতো । স্তব্ধ ভূমানন্দ যেন রোমাঞ্চিত 
নিবিড় নিগূঢ় - ভাবের পথশূন্য তোমার নির্জনে , 
নিষ্কলঙ্ক নীহারের অভ্রভেদী আত্মবিসর্জনে । 
তোমার সহস্র শৃঙ্গ বাহু তুলি কহিছে নীরবে 
ঋষির আশ্বাসবাণী , ‘ শুন শুন বিশ্বজন সবে , 
জেনেছি , জেনেছি আমি । ' যে ওঙ্কার আনন্দ - আলোতে 
উঠেছিল ভারতের বিরাট গভীর বক্ষ হতে 
আদি - অন্ত - বিহীনের অখণ্ড অমৃতলোক - পানে , 
সে আজি উঠিছে বাজি , গিরি , তব বিপুল পাষাণে । 
একদিন এ ভারতে বনে বনে হোমাগ্নি - আহুতি 
ভাষাহারা মহাবার্তা প্রকাশিতে করেছে আকূতি , 
সেই বহ্নিবাণী আজি অচল প্রস্তরশিখারূপে 
শৃঙ্গে শৃঙ্গে কোন্‌ মন্ত্র উচ্ছ্বাসিছে মেঘধুম্রস্তূপে । 


    
    

    
    
    

  

