

  
    নৈবেদ্য - ৭৬
                
    
    








  
  

        

      রবীন্দ্র রচনাবলী (://.-..)
    
 -->
    
    নৈবেদ্য - ৭৬
    
    
    ৭৬

অচিন্ত্য এ ব্রহ্মান্ডের লোকলোকান্তরে 
অনন্ত শাসন যাঁর চিরকালতরে 
প্রত্যেক অণুর মাঝে হতেছে প্রকাশ , 
যুগে যুগে মানবের মহা ইতিহাস 
বহিয়া চলেছে সদা ধরণীর ’পর 
যাঁর তর্জনীর ছায়া , সেই মহেশ্বর 
আমার চৈতন্য-মাঝে প্রত্যেক পলকে 
করিছেন অধিষ্ঠান ; তাঁহারি আলোকে 
চক্ষু মোর দৃষ্টিদীপ্ত , তাঁহারি পরশে 
অঙ্গ মোর স্পর্শময় প্রাণের হরষে । 
&; 
যেথা চলি , যেথা রহি , যেথা বাস করি 
প্রত্যেক নিশ্বাসে মোর এই কথা স্মরি 
আপন-মস্তক-’পরে সর্বদা সর্বথা 
বহিব তাঁহার গর্ব , নিজের নম্রতা । 


    
    

    
    
    

  

