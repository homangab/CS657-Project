

  
    কবিতা    প্রকৃতির খেদ২৫
                
    
    








  
  

        

      রবীন্দ্র রচনাবলী (:)
    
 
    
    কবিতা    প্রকৃতির খেদ২৫
    
    
    কবিতা 

সুবিস্তৃত অন্ধকূপে  একটি প্রদীপরূপে 

জ্বলিতিস তুই আহা  নাহি পড়ে মনে ? 
কে নিভালে সেই ভাতি ভারতে আঁধার রাতি 

হাতড়ি বেড়ায় আজি সেই হিন্দুগণে ? 
এই অমানিশা তোর  আর কি হবে না ভোর 

কাঁদিবি কি চিরকাল ঘোর অন্ধকূপে । 
অনন্তকালের মতো  সুখসূর্য অস্তগত 

ভাগ্য কি অনন্তকাল রবে এই রূপে । 
তোর ভাগ্যচক্র শেষে থামিল কি হেতা এসে  

বিধাতার নিয়মের করি ব্যভিচার । 
আয় রে প্রলয় ঝড়  গিরিশৃঙ্গ চূর্ণ কর  

ধূর্জটি সংহারশিঙ্গা বাজাও তোমার । 
প্রভঞ্জন ভীমবল  খুলে দেও বায়ুদল  

ছিন্নভিন্ন করে দিক ভারতের বেশ । 
ভারতসাগর রুষি  উগরো বালুকারাশি 

মরুভূমি হয়ে যাক সমস্ত প্রদেশ । '  


    
    

    
    
    

  

