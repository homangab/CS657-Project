

  
    প্রহাসিনী  অপাকবিপাক ১
                
    
    








  
  

        

      রবীন্দ্র রচনাবলী (:)
    
 
    
    প্রহাসিনী  অপাকবিপাক ১
    
    
    অপাকবিপাক
চলতি ভাষায় যারে ব'লে থাকে আমাশা 
যদ দূর জানা আছে  সেটা নয় তামাশা । 
অধ্যাপকের পেটে এল সেই রোগটা তো  
তাহার কারণ ছিল গুরু জলযোগটা তো । 
 
বউমার অবারিত অতিথিসেবার চোটে 
কী কাণ্ড ঘটেছিল শুনে বুক ফুলে ওঠে । 
টেবিল জুড়িয়া চর্ব্য ও কত পেয়  
ডেকে ডেকে বলেছেন  “যত পার তত খেয়ো।” 
হায়  এত উদারতা সইল না উদরের — 
জঠরে কী কঠোরতা বিজ্ঞানভূধরের  
রসনায় ভূরি ভূরি পেল এত মিষ্টতা  
অন্তরে নিয়ে তারে করিল না শিষ্টতা । 
এই যদি আচরণ হেন খ্যাতনামাদের  
তোমাদেরি লজ্জা সে  ক্ষতি নেই আমাদের । 
হেথাকার আয়োজনে নাই কার্পণ্য যে  
প্রবল প্রমাণে তারি পরিবার ধন্য যে । 
বিশ্বে ছড়াল খ্যাতি  বিশ্ববিদ্যাগৃহে 
করে সবে কানাকানি  “ বলো দেখি  হল কী হে । ” 
এত বড়ো রটনার কারণ ঘটান যিনি 
তাঁর কাছে কবি রবি চিরদিন রবে ঋণী ॥ 


    
    

    
    
    

  

