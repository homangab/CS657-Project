

  
    কালের যাত্রা- রথের রশি, ৩
                
    
    








  
  

        

      রবীন্দ্র রচনাবলী (://.-..)
    
 -->
    
    কালের যাত্রা- রথের রশি, ৩
    
    
    কালের যাত্রা
মহাকালের পাণ্ডা বসে মাথায় হাত দিয়ে । 
সন্ন্যাসীর প্রবেশ 
সন্ন্যাসী 
সর্বনাশ এল । 
বাধবে যুদ্ধ , জ্বলবে আগুন , লাগবে মারী , 
ধরণী হবে বন্ধ্যা , জল যাবে শুকিয়ে । 

প্রথমা 
এ কী অকল্যাণের কথা ঠাকুর! 
উৎসবে এসেছি মহাকালের মন্দিরে — 
আজ রথযাত্রার দিন ।

সন্ন্যাসী 
দেখতে পাচ্ছ না — আজ ধনীর আছে ধন , 
তার মূল্য গেছে ফাঁক হয়ে গজভুক্ত কপিত্থের মতো । 
ভরা ফসলের খেতে বাসা করেছে উপবাস । 
যক্ষরাজ স্বয়ং তার ভাণ্ডারে বসেছে প্রায়োপবেশনে । 
দেখতে পাচ্ছ না — লক্ষ্মীর ভাণ্ড আজ শতছিদ্র , 
তাঁর প্রসাদধারা শুষে নিচ্ছে মরুভূমিতে — 
ফলছে না কোনো ফল ।

তৃতীয়া 
হাঁ ঠাকুর , তাই তো দেখি । 

সন্ন্যাসী 
তোমরা কেবলই করেছ ঋণ , 
কিছুই কর নি শোধ , 
দেউলে করে দিয়েছ যুগের বিত্ত । 
তাই নড়ে না আজ আর রথ — 
ওই যে , পথের বুক জুড়ে পড়ে আছে তার অসাড় দড়িটা । 

প্রথমা 
তাই তো , বাপ রে , গা শিউরে ওঠে — 
এ যে অজগর সাপ , খেয়ে খেয়ে মোটা হয়ে আর নড়ে না । 

সন্ন্যাসী
ওই তো রথের দড়ি , যত চলে না ততই জড়ায় । 
যখন চলে , দেয় মুক্তি । 



    
    

    
    
    

  

