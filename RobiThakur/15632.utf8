

  
    ব্রহ্মমন্ত্র ৭
                
    
    








  
  

        

      রবীন্দ্র রচনাবলী (:)
    
 
    
    ব্রহ্মমন্ত্র ৭
    
    
    ব্রহ্মমন্ত্র

 ওঁ একটি ধ্বনিমাত্র— তাহার কোন বিশেষ নির্দ্দিষ্ট অর্থ নাই। সেই ওঁ শব্দে ব্রহ্মের ধারণাকে কোন অংশেই সীমাবদ্ধ করে না— সাধনাদ্বারা আমরা ব্রহ্মকে যত দূর জানিয়াছি যেমন করিয়াই পাইয়াছি এই ওঁ শব্দে তাহা সমস্তই ব্যক্ত করে এবং ব্যক্ত করিয়াও সেইখানেই রেখা টানিয়া দেয় না। সঙ্গীতের স্বর যেমন গানের কথার মধ্যে একটি অনির্ব্বচনীয়তার সঞ্চার করে তেমনি ওঁ শব্দের পরিপূর্ণ  ধ্বনি আমাদের ব্রহ্মধ্যানের মধ্যে একটি অব্যক্ত অনির্ব্বচনীয়তা অবতারণা করিয়া থাকে। বাহ্য প্রতিমাদ্বারা আমাদের মানস ভাবকে খর্ব্ব ও আবদ্ধ করে কিন্তু এই ওঁ ধ্বনির দ্বারা আমাদের মনের  ভাবকে উন্মুক্ত ও পরিব্যাপ্ত করিয়া দেয়। 
 সেই জন্য উপনিষদ্‌ বলিয়াছেন— ওমিতি ব্রহ্ম। ওম্‌ বলিতে ব্রহ্ম বুঝায়। ওমিতীদং সর্ব্বং এই যাহা কিছু সমস্তই ওঁ। ওঁ শব্দ সমস্তকেই সমাচ্ছন্ন করিয়া দেয়। অর্থবন্ধনহীন   কেবল একটি সুগম্ভীর ধ্বনিরূপে ওঁ শব্দ ব্রহ্মকে নির্দ্দেশ করিতেছে। আবার ওঁ শব্দের একটি অর্থও আছে— সে অর্থ এত উদার যে তাহা মনকে আশ্রয়  দানন করে অথচ কোন সীমায় বদ্ধ করে না। 
আধুনিক সমস্ত ভারতবর্ষীয় আর্য্য ভাষায় যেখানে আমরা হাঁ বলিয়া থাকি প্রাচীন সংস্কৃতভাষায় সেইখানে ওঁ শব্দের প্রয়োগ। হাঁ শব্দ ওঁ শব্দেরই রূপান্তর বলিয়া সহজেই অনুমিত হয়।  উপনিষদ্‌ও বলিতেছেন ওমিত্যেতদ্‌ অনুকৃতির্হ স্ম— ওঁ শব্দ অনুকৃতিবাচক অর্থাৎ ‘ইহা করো’ বলিলে ওঁ অর্থাৎ হাঁ বলিয়া  সেই আদেশের অনুকরণ করা হইয়া থাকে। ওঁ স্বীকারোক্তি। 
এই স্বীকারোক্তি ওঁ ব্রহ্মনির্দ্দেশক শব্দরূপে গণ্য হইয়াছে। ব্রহ্মধ্যানের কেবল এইটুকুমাত্র অবলম্বন— ওঁ তিনি হাঁ। ইংরাজ মনীষী কার্লাইলও তাঁহাকে   অর্থাৎ শাশ্বত ওঁ বলিয়াছেন। এমন প্রবল পরিপূর্ণ কথা আর কিছুই নাই তিনি হাঁ ব্রহ্ম ওঁ। 
 আমরা কে কাহাকে স্বীকার করি সেই বুঝিয়া আত্মার মহত্ত্ব। কেহ জগতের মধ্যে একমাত্র ধনকেই স্বীকার করে কেহ মানকে কেহ খ্যাতিকে। আদিম আর্য্যগণ ইন্দ্র চন্দ্র বরুণকে ওঁ বলিয়া স্বীকার করিতেন সেই দেবতার অস্তিত্ব তাঁহাদের নিকট সর্ব্বশ্রেষ্ঠ বলিয়া প্রতিভাত হইত। উপনিষদের ঋষিগণ বলিলেন জগতে ও জগতের বাহিরে  ব্রহ্মই একমাত্র ওঁ তিনি চিরন্তন হাঁতিনিই  । আমাদের আত্মার মধ্যে তিনি ওঁ তিনিই হাঁবিশ্বব্রহ্মান্ডের মধ্যে তিনি ওঁ তিনিই হাঁ এবং বিশ্বব্রহ্মান্ড দেশকালকে অতিক্রম করিয়া তিনি ওঁ তিনি হাঁ।এই মহান্‌ নিত্য এবং সর্ব্বব্যাপী যে  হাঁ ওঁ ধ্বনি ইঁহাকেই নির্দ্দেশ করিতেছে প্রাচীন ভারতে ব্রহ্মের কোন প্রতিমা ছিল না কোন চিহ্ন ছিল না— কেবল এই একটিমাত্র ক্ষুদ্র অথচ সুবৃহৎ ধ্বনি ছিল ওঁ। এই ধ্বনির সহায়ে ঋষিগণ উপাসনানিশিত আত্মাকে একাগ্রগামী শরের ন্যায় ব্রহ্মের মধ্যে নিমগ্ন করিয়া দিতেন। এই ধ্বনির সহায়ে ব্রহ্মবাদী সংসারীগণ বিশ্বজগতের যাহা কিছু সমস্তকেই ব্রহ্মের দ্বারা সমাবৃত করিয়া দেখিতেন। 
  ওমিতি সামানি গায়ন্তি। ওঁ বলিয়া সাম সকল গীত হইতে থাকে। ওঁ আনন্দধ্বনি। ওঁ সঙ্গীত। তদ্বারা প্রেম উদ্‌বেলিত ও ব্যাপ্ত হইতে থাকে। ওঁ আনন্দ। 
 ওমিতি ব্রহ্মা প্রসৌতি। ওঁ আদেশবাচক। ওঁ বলিয়া ঋত্বিক্‌ আজ্ঞা প্রদান করেন। সমস্ত সংসারের উপর আমাদের সমস্ত কর্ম্মের উপর মহৎ আদেশরূপে নিত্যকাল ওঁ ধ্বনিত হইতেছে। জগতের অভ্যন্তরে এবং জগতকে অতিক্রম করিয়া  যিনি সকল সত্যের পরম সত্য আমাদের হৃদয়ের মধ্যে তিনি সকল আনন্দের পরমানন্দএবং আমাদের কর্ম্মসংসারে তিনি সকল আদেশের পরমাদেশ। তিনি ওঁ। 


     ন তত্র সূর্য্যো ভাতি ন চন্দ্রতারকং 
     নেমা বিদ্যুতো ভান্তি কুতোহয়মগ্নিঃ। 
     তমেব ভান্তমনুভাতি  সর্ব্বং 
     তস্য ভাসা সর্ব্বমিদং বিভাতি। 


    
    

    
    
    

  

