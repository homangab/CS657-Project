

  
    কবিতা    প্রলাপ ১৭
                
    
    








  
  

        

      রবীন্দ্র রচনাবলী (:)
    
 
    
    কবিতা    প্রলাপ ১৭
    
    
    কবিতা
৩০

সুরসুরধুনী  আলোকময়ী  
উজলি কনক বালুকারাশি । 
আলোকে আলোকে লহরী তুলিয়া  
বহিয়া বহিয়া যাইছে হাসি । 



৩১

প্রদোষ তারায় বসিয়া বসিয়া  
দেখিব তাহার লহরীলীলা । 
সোনার বালুকা করি রাশ রাশ  
সুরবালিকারা করিবে খেলা । 



৩২

আকাশ হইতে দেখিব পৃথিবী 
অসীম গগনে কোথায় পড়ে । 
কোথায় একটি বালুকার রেণু 
বাতাসে আকাশে আকাশে ঘোরে । 



৩৩

কোথায় ভূধর কোথায় শিখর 
অসীম সাগর কোথায় পড়ে । 
কোথায় একটি বালুকার রেণু  
বাতাসে আকাশে আকাশে ঘোরে । 



৩৪

আয় কল্পনা আয় লো দুজনা  
এক সাথে সাথে বেড়াব মাতি । 
পৃথিবী ফিরিয়া জগত ফিরিয়া  
হরষে পুলকে দিবস রাতি । 




    
    

    
    
    

  

