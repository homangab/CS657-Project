

  
    কনিকা২৭
                
    
    








  
  

        

      রবীন্দ্র রচনাবলী (:)
    
 
    
    কনিকা২৭
    
    
    কনিকা
  অপরিবর্তনীয়

এক যদি আর হয় কী ঘটিবে তবে?
এখনো যা হয়ে থাকে তখনো তা হবে।
তখন সকল দুঃখ ঘোচে যদি ভাই
এখন যা সুখ আছে দুঃখ হবে তাই।
 
     
অপরিহরণীয়

মৃত্যু কহে পুত্র নিব চোর কহে ধন।
ভাগ্য কহে সব নিব যা তোর আপন।
নিন্দুক কহিল লব তব যশোভার।
কবি কহে কে লইবে আনন্দ আমার?
 
     
     সুখদুঃখ

শ্রাবণের মোটা ফোঁটা বাজিল যূথীরে—
কহিল মরিনু হায় কার মৃত্যুতীরে
বৃষ্টি কহে শুভ আমি নামি মর্তমাঝে
কারে সুখরূপে লাগে কারে দুঃখ বাজে।
 
     
     চালক

অদৃষ্টরে শুধালেম চিরদিন পিছে
অমোঘ নিষ্ঠুর বলে কে মোরে ঠেলিছে?
সে কহিল ফিরে দেখো। দেখিলাম থামি
সম্মুখে ঠেলিছে মোরে পশ্চাতের আমি।
 

    
    

    
    
    

  

