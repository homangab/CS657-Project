

  
    যোগাযোগ চতুর্থ অঙ্কপরের দৃশ্য ৮০
                
    
    








  
  

        

      রবীন্দ্র রচনাবলী (:)
    
 
    
    যোগাযোগ চতুর্থ অঙ্কপরের দৃশ্য ৮০
    
    
    যোগাযোগ

কুমুদিনী । দাদা  আমার একটুও ভালো লাগছে না । আমার যেন কোথায় যেতে ইচ্ছে করছে । 
বিপ্রদাস । ভুল বলছিস কুমু । তোর ভালোই লাগবে । আর কিছুদিন পরেই তোর মন উঠবে ভরে । 
কুমুদিনী । কিন্তু তা হলে — 
বিপ্রদাস । তা জানি — এখন তোর বন্ধন কাটাবে কে ? 
কুমুদিনী । তবে কি যেতে হবে দাদা ? 
বিপ্রদাস । তোকে নিষেধ করতে পারি এমন অধিকার আর আমার নেই । তোর সন্তানকে তার নিজের ঘরছাড়া করব কোন্‌ স্পর্ধায় ? 
কুমুদিনী । তা হলে কবে যেতে হবে ? 
বিপ্রদাস । কালই  আর দেরি সইবে না । 
কুমুদিনী । দাদা  একটা কথা বোধহয় বুঝতে পারছ  এবার গেলে ওরা আমাকে আর কখনো তোমার কাছে আসতে দেবে না । 
বিপ্রদাস । তা আমি খুবই জানি । 
কুমুদিনী । আচ্ছা  তাই হবে । কিন্তু তোমাকে বলে রাখি  কোনোদিন কোনো কারণেই তুমি ওদের বাড়ি যেতে পারবে না । জানি দাদা  তোমাকে দেখবার জন্যে আমার প্রাণ হাঁপিয়ে উঠবে  কিন্তু ওদের ওখানে যেন কখনো তোমাকে না দেখতে হয় । সে আমি সইতে পারব না । 
বিপ্রদাস । না  কুমু  সেজন্যে তোমাকে ভাবতে হবে না । 
কুমুদিনী । ওরা কিন্তু তোমাকে বিপদে ফেলার চেষ্টা করবে । 
বিপ্রদাস । ওরা যা করতে পারে তা করা শেষ হলেই আমার উপর ওদের ক্ষমতাও শেষ হবে । তখনি আমি হব স্বাধীন । তাকে তুই বিপদ বলছিস কেন ? 
কুমুদিনী । দাদা  সেই দিন তুমিও আমাকে স্বাধীন করে নিয়ো । ততদিনে ওদের ছেলেকে আমি ওদের হাতে দিয়ে যাব । এমন কিছু আছে যা ছেলের জন্যেও খোওয়ানো যায় না । 
বিপ্রদাস । আচ্ছা — আগে হোক ছেলে  তার পরে বলিস । 
কুমুদিনী । তুমি বিশ্বাস করছ না  মানুষ যখন মুক্তি চায় তখন কিছুতেই তাকে ঠেকাতে পারে না । আমি তোমারই বোন  দাদা  আমি মুক্তি চাই । একদিন বাঁধন কাটব  এই আমি তোমাকে বলে রাখলুম । 
বিপ্রদাস । বাঁধন তোর ভিতরে কেটেছে । বাইরের বাঁধন তো মায়া । 
কুমুদিনী । আমাকে ওরা ইচ্ছে করে দুঃখ দিয়েছে তা মনে কোরো না । আমাকে সুখ ওরা দিতে পারে না  আমি এমনি করেই তৈরি । আমিও তো পারব না ওদের সুখী করতে । যারা সহজে ওদের সুখী করতে পারে তাদের জায়গা জুড়ে কেবল একটানা একটা মুশকিল বাধবে । তা হলে কেন এ বিড়ম্বনা সমাজের কাছ থেকে অপরাধের সমস্ত লাঞ্ছনা আমিই একলা মেনে নেব  ওদের গায়ে কোনো কলঙ্ক লাগবে না । কিন্তু একদিন ওদেরকে মুক্তি দেব  আমিও মুক্তি নেব  চলে আসবই — এ তুমি দেখে নিয়ো । মিথ্যে হয়ে মিথ্যের মধ্যে থাকতে পারব না । আমি ওদের বড়োবউ  তার কি কোনো মানে আছে যদি আমি কুম না হই ? 
বিপ্রদাস । ওদের বড়োবউ হওয়ার হীনতাও তোকে স্পর্শ করতে পারবে না । সোনায় কি কখনো মরচে ধরে ? 
কুমুদিনী । আজ সমস্ত দিন ধরেই এই কথা ভাবছি যে  চারি দিকে এত এলোমেলো  এত উল্‌টোপাল্‌টা  তবু এ সমস্তকে ছাড়িয়ে গিয়েও চন্দ্রসূর্যকে নিয়ে সংসারের কাজ চলছে । তোমার কাছে এসব কথা বলতে লজ্জা করে — কিন্তু আর তো কখনো বলা হবে না  আজ বলে যাই । নইলে আমার জন্যে মিছিমিছি ভাববে । সমস্ত গিয়েও তবু বাকি থাকে  এই কথাটা বুঝতে পেরেছি  সেই আমার অফুরান  সেই আমার দেবতা । এ যদি না বুঝতাম তা হলে এইখানে তোমার পায়ে মাথা ঠুকে মরতুম  সে গারদে ঢুকতাম না । দাদা  এ সংসারে তুমি আমার আছ  এ কথাটাকে তো কোনো কিছুতেই মিথ্যে করতে পারবে না — তা আমি তোমার কাছেই থাকি আর দূরেই থাকি । 


    
    

    
    
    

  

