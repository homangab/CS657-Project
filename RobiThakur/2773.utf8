

  
    জয়পরাজয় - ৭
                
    
    








  
  

        

      রবীন্দ্র রচনাবলী (://.-..)
    
 -->
    
    জয়পরাজয় - ৭
    
    
    জয়পরাজয়

নূপুর বাজিল । দক্ষিণের বাতাসের সঙ্গে কেশগুচ্ছের একটা সুগন্ধ ঘরে প্রবেশ করিল । 
কবি নিমীলিতনেত্রে কহিলেন , “ দেবী , ভক্তের প্রতি দয়া করিলে কি । এতদিন পরে আজ কি দেখা দিতে আসিলে । ” 
একটি সুমধুর কণ্ঠে উত্তর শুনিলেন , “ কবি , আসিয়াছি । ” 
শেখর চমকিয়া উঠিয়া চক্ষু মেলিলেন- দেখিলেন , শয্যার সম্মুখে এক অপরূপ রমণীমূর্তি । 
মৃত্যুসমাচ্ছন্ন বাষ্পাকুলনেত্রে স্পষ্ট করিয়া দেখিতে পাইলেন না । মনে হইল , তাঁহার হৃদয়ের সেই ছায়াময়ী প্রতিমা অন্তর হইতে বাহির হইয়া মৃত্যুকালে তাঁহার মুখের দিকে স্থিরনেত্রে চাহিয়া আছে । 
রমণী কহিলেন , “ আমি রাজকন্যা অপরাজিতা । ” 
কবি প্রাণপণে উঠিয়া বসিলেন । 
রাজকন্যা কহিলেন , “ রাজা তোমার সুবিচার করেন নাই । তোমারই জয় হইয়াছে , কবি , তাই আমি আজ তোমাকে জয়মাল্য দিতে আসিয়াছি । ” 
বলিয়া অপরাজিতা নিজের কণ্ঠ হইতে স্বহস্তরচিত পুষ্পমালা খুলিয়া কবির গলায় পরাইয়া দিলেন । মরণাহত কবি শয্যার উপরে পড়িয়া গেলেন । 


    
    

    
    
    

  

