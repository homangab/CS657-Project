

  
    সংযোজন ৮
                
    
    








  
  

        

      রবীন্দ্র রচনাবলী (:)
    
 
    
    সংযোজন ৮
    
    
    সংযোজন

তাহার চিত্তকে অভিভূত করিয়া নিশ্চেষ্ট অদৃষ্টবাদে দীক্ষিত করে না। এক দিকে তাহা য়ুরোপের সন্তানদের চিত্তে এমন তেজের উদ্রেক করিয়াছে যে  তাহাদের  উদ্যম  ও  সাহস  কোথাও  আপন  দাবির  কোনো  সীমা  স্বীকার  করিতে  চায়  না  অপর  দিকে তাহাদের  বুদ্ধিতে  অপ্রমাদ  তাহাদের  কল্পনা বৃত্তিতে  সুসংযম  তাহাদের  সকল  রচনায়  পরিমিতি  এবং তাহাদের জীবনের লক্ষ্যের মধ্যে বাস্তবতাবোধের সঞ্চার করিয়াছে। তাহারা একে একে বিশ্বের গূঢ় রহস্যসকল বাহির করিতেছে তাহাকে মাপিয়া ওজন করিয়া আয়ত্ত্ব করিতেছে তাহারা প্রকৃতির মধ্যে অন্তরতর  যেএকটি ঐক্যতত্ত্ব আবিষ্কার করিয়াছে তাহা ধ্যানযোগে বা তর্কের বলে নয়– তাহা বাহিরের পর্দা ছিন্ন করিয়া বৈচিত্র্যের প্রাচীর ভেদ করিয়া। তাহারা নিজের শক্তিতে রূদ্ধদ্বার উদ্‌ঘাটিত করিয়া প্রকৃতির মহাশক্তিভাণ্ডারের মধ্যে আসিয়া উত্তীর্ণ হইয়াছে এবং লুব্ধ হস্তে সেই ভাণ্ডার লুণ্ঠন করিতেছে।
নিজের এই শক্তি সম্বন্ধে য়ুরোপের দম্ভ অত্যন্ত বাড়িয়াছে বলিয়াই কোথায় যে তার ন্যূনতা তাহা সে বিচার করে না। বাহ্যপ্রকৃতির রূপ যে দেশে অতিমাত্র বৃহৎ বা প্রচণ্ড সে দেশে যেমন মানুষের চিত্ত তাহার কাছে অভিভূত  হইয়া  আত্মবিস্মৃত  হয়  তেমনি  মানুষ  নিজকৃত  বস্তুসঞ্চয়  এবং  বাহ্যরচনার  অতিবিপুলতার  কাছে নিজে  মোহাবিষ্ট  হইয়া  পরাস্ত  হইতে  থাকে।  বাহিরের  বিশালতার  ভারে  অন্তরের  সামঞ্জস্য  নষ্ট  হইতে  হইতে একদিন  মানুষের  সমৃদ্ধি  ভয়ংকর  প্রলয়ের  মধ্যে  ধুলায়  লুটাইয়া  পড়ে।  রোম  একদিন  আপন  সাম্রাজ্যের বিপুলতার দ্বারাই আপনি বিহ্বল হইয়াছিল। বস্তুর অপরিমিত বৃহত্ত্বের কাছে তার সত্য যে প্রতিদিন পরাভূত হইতেছিল তাহা সে নিজে জানিতেই পারে নাই। অথচ সেদিন য়িহুদি ছিল রাষ্ট্রব্যাপারে পরতন্ত্র অপমানিত। কিন্তু সেই পরাধীন জাতির একজন অখ্যাতনামা অকিঞ্চন যে সত্যের সম্পদ উদ্‌ঘাটিত করিয়া দিল তাহাই তো স্তূপাকার বস্তুসঞ্চয়ের উপরে জয়লাভ করিল। য়িহুদি উদ্ধত রোমকে এই কথাটুকু মাত্র স্মরণ করাইয়া দিয়াছিল  যে  আপন  আত্মাকে  তুমি  আপন  ধনের  চেয়ে  বড়ো  করিয়া  জানো।  এই  কথাটুকুতেই  পৃথিবীর ইতিহাসে নূতন যুগ আসিল।
দরিদ্রের কথায় আপনার উপর মানুষের শ্রদ্ধা জন্মিল আত্মাকে লাভ করিবার জন্য সে বাহির হইল। বাহিরে তাহার বাধা বিস্তর তবু নিজের সঙ্গে লড়াই করিতে করিতে অমৃতলোকের দিব্যসম্পদ অর্জন করিবার জন্য সে অগ্রসর  হইতেছিল।  এমন  সময়ে  তাহার  তপস্যা  ভঙ্গ  করিবার  জন্য  বাহিরের  দিক  হইতে  আবার  আসিল প্রলোভন। বাহিরের জগৎকে তার হাতে তুলিয়া দিবার জন্য বিজ্ঞান তার সমুখে আসিয়া দাঁড়াইল। য়ুরোপ আবার আত্মার  চেয়ে  আপন  বস্তুসংগ্রহকে  বড়ো  করিয়া  দেখিতে  লাগিল।  দেখিতে  দেখিতে  বস্তু  চারি  দিকে  বাড়িয়া চলিল।
কিন্তু  ইহাই  অসত্য।  যেমন  করিয়া  যে নাম  দিয়াই  এই  বাহিরকে  মহীয়ান  করিয়া  তুলি  না  কেন  ইহা আমাদিগকে রক্ষা করিতে পারিবে না। ইহা ক্রমাগতই সন্দেহ ঈর্ষা প্রতিদ্বন্দ্বিতা প্রতারণা অন্ধ অহংকার এবং অবশেষে অপঘাতমৃত্যুর মধ্যে মানুষকে লইয়া যাইবেই কেননা মানুষের পক্ষে সকলের চেয়ে বড়ো সত্য এই যে : তদেতৎ প্রেয়ো বিত্তাৎ অন্তরতরং যদয়মাত্মা। অন্তরতর এই যে আত্মা বাহিরের সকল বিত্তের চেয়ে ইহা প্রিয়।
য়ুরোপে ইতিহাস একদিন নূতন করিয়া আপনাকে যে সৃষ্টি করিয়াছিল কোনো নূতন কার্যপ্রণালী কোনো নূতন রাষ্ট্রতন্ত্রের মধ্যে তাহার মূলভিত্তি ছিল না। মানুষের আত্মা অন্য সবকিছুর চেয়ে সত্য এই তত্ত্বটি তাহার  মনকে  স্পর্শ  করিবামাত্র  তাহার  সৃজনীশক্তি  সকল  দিকে  জাগিয়া  উঠিল।  অদ্যকার  ভীষণ  দুর্দিনে য়ুরোপকে এই কথাই আরএকবার স্মরণ করিতে হইবে। নহিলে একটার পর আরএকটা মৃত্যুবাণ তাহাকে বাজিতে থাকিবে।
আর আমরা আজ এই মৃত্যুশেলবিদ্ধ পশ্চিমের কাছ হইতে স্বাধীনতা ভিক্ষা করিবার জন্য ছুটাছুটি করিয়া আসিয়াছি। কিন্তু এই মুমূর্ষু আমাদিগকে কী দিতে পারে। পূর্বে একরকমের রাষ্ট্রতন্ত্র ছিল তাহার বদলে আরএকরকমের রাষ্ট্রতন্ত্র? কিন্তু মানুষ কি কোনো সত্যকার বড়ো জিনিস একের হাত হইতে অন্যের হাতে তুলিয়া লইতে পারে। মানুষ যেকোনো সত্যসম্পদ লয় তাহা মনের ভিতরেই 


    
    

    
    
    

  

