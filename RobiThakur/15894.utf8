

  
    বিয়াত্রিচে দান্তে ও তাঁহার কাব্য ৯
                
    
    








  
  

        

      রবীন্দ্র রচনাবলী (:)
    
 
    
    বিয়াত্রিচে দান্তে ও তাঁহার কাব্য ৯
    
    
    বিয়াত্রিচে দান্তে ও তাঁহার কাব্য

দরিদ্রের রত্ন পাইতেছিলেন তখন তিনি রাজ্যশাসন সম্বন্ধেও দারুণ লিপ্ত ছিলেন। ক্যাম্প্যাল্‌ডিনো () সমরে তিনি স্বয়ং যুদ্ধ করিয়াছেন ক্যাপ্রোনার যুদ্ধে তিনি উপস্থিত ছিলেন। গুয়েলফ দলের মধ্যে যখন আত্মবিবাদ উপস্থিত হয় তখন তিনি বিশেষ উদ্যমের সহিত তাহাদের মধ্যে একদলের সহায়তা করিতেছিলেন। বিয়াত্রিচের মৃত্যুর পর শাসনকার্য ভিন্ন তাঁহার অন্য কোনো কার্য ছিল না। রাজকার্যে নগরীর মধ্যে তিনি একজন বিখ্যাত লোক হইয়া উঠিলেন। ক্রমে ক্রমে তিনি রাজ্যের প্রধান শাসকদলভুক্ত হইলেন। কিন্তু এই পদে তিনি দুই মাস কাল মাত্র ছিলেন। ইতিমধ্যে রাজ্যে তাঁহার এত শত্রু হইয়াছিল যে শীঘ্রই তাঁহাকে তাঁহার জন্মভূমি ফ্লোরেন্স নগরী হইতে জন্মের মতো নির্বাসিত হইতে হইল। এই নগরে প্রবেশাধিকার পাইবার জন্য তিনি যথাসাধ্য চেষ্টা করিয়াছিলেন কিন্তু কিছুতেই কৃতকার্য হইতে পারেন নাই। অবশেষে যখন তাঁহার কবিত্বের খ্যাতি চারি দিকে ব্যাপ্ত হইল–তখন ফ্লোরেন্সবাসীরা তাঁহাকে অনুতপ্ত বেশে দোষ স্বীকার করিতে করিতে নগরে প্রবেশ করিতে অনুমতি দিয়াছিল কিন্তু তিনি তাহাতে সম্মত হইলেন না। চিরজন্ম নির্বাসনে পরপ্রত্যাশী হইয়া তাঁহাকে কালযাপন করিতে হইয়াছিল। এইরূপে যখন বিয়াত্রিচেকে লইয়া হৃদয়ে তাঁহার ঝটিকা চলিতেছিল তখন বাহিরের রাজবিপ্লব ঝটিকায় তিনি যে উদাসীন ছিলেন তাহা নহে। অনেক দিন রাজ্য সম্বন্ধে মগ্ন থাকিয়া বিয়াত্রিচের উদ্দেশে যোগ্যতর কবিতা লিখিতে পারেন নাই। কিন্তু কোনো বিশেষ সময়ে সহসা তাঁহার খ্যাতি মান যশের দুরাশা ছুটিয়া গেল ও মহাকাব্য এইরূপে আরম্ভ করিলেন


জীবনের মধ্যপথে দেখিনু সহসা 
ভ্রমিতেছি ঘোর বনে পথ হারাইয়া
সে যে কী ভীষণ অতি দারুণ গহন–
স্মৃতি তার ভয়ে মোরে করে অভিভূত 
সে ভয়ের চেয়ে মৃত্যু নহে ভয়ানক

 
জীবনের মধ্য পথে অর্থাৎ যখন তিনি তাঁহার পঁয়ত্রিশ বৎসর বয়সে পৌঁছিয়াছেন–তিনি এই কাব্য লিখিতে আরম্ভ করেন। ভীষণ অরণ্য আর কিছুই নহে–সে তাঁহার রাজ্যশাসনকার্য খ্যাতিপ্রতিপত্তির নিমিত্ত সংগ্রাম। অর্ধ অজ্ঞানের মতো হইয়া যখন তিনি এই বনে ভ্রমণ করিতেছেন এমন সময়ে একটি চিতাবাঘ দেখিতে পাইলেন এবং এইরূপ পর্যায়ক্রমে একটি সিংহ ও ক্ষুধাতুরা এক নেকড়িয়া ব্যাঘ্রী দেখিতে পাইলেন। এ সমস্তই রূপক মাত্র চিতাব্র্যাঘ্র সুখতৃষা সিংহ দুরাশা ও নেকড়িয়া ব্যাঘ্রী লোভ। এইরূপে এইসকল রিপুদিগের দ্বারা ভীত হইয়া অরণ্যে ভ্রমণ করিতেছিলেন 


হেনকালে সহসা দেখিনু এক জন 
বহুদিন মৌন রহি ক্ষীণ স্বর তাঁর
 ‘জীবিত বা মৃত আত্মা যে হওনা কেন 
দয়া করো মোরে’ আমি সমুচ্চে কহিনু 
সে অরণ্য মাঝে যবে হেরিনু তাঁহারে 


ইনি আর কেহ নহেন–কবি বর্জিলের প্রেতাত্মা। তিনি দান্তেকে স্বর্গ ও নরক প্রদর্শন করাইতে সঙ্গে করিয়া লইয়া যাইবেন বলিয়া প্রস্তাব করিলেন। কিন্তু দান্তে ভয় প্রকাশ করিলেন


মহাছায়া কহিলেন জ্ঞমিথ্যা আশঙ্কায় 
হৃদয় হয়েছে তব বৃথা অভিভূত
পশু যথা ভয় পায় সন্ধ্যার আঁধারে 

    
    

    
    
    

  

