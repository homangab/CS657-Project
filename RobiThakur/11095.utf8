

  
    শিশুখেলা ১
                
    
    








  
  

        

      রবীন্দ্র রচনাবলী (:)
    
 
    
    শিশুখেলা ১
    
    
    খেলা


তোমার কটি  তটের ধটি 
 কে দিল রাঙিয়া । 
কোমল গায়ে দিল পরায়ে 
 রঙিন আঙিয়া । 
বিহানবেলা আঙিনাতলে 
এসেছ তুমি কী খেলাছলে  
চরণ দুটি চলিতে ছুটি 
 পড়িছে ভাঙিয়া । 
তোমার কটি  তটের ধটি 
 কে দিল রাঙিয়া । 
 
কিসের সুখে সহাস মুখে 
 নাচিছ বাছনি  
দুয়ার  পাশে জননী হাসে 
 হেরিয়া নাচনি
। 
তাথেই থেই তালির সাথে 
কাঁকন বাজে মায়ের হাতে  
রাখাল  বেশে ধরেছ হেসে 
 বেণুর
পাঁচনি । 
কিসের সুখে সহাস মুখে 
 নাচিছ বাছনি । 
 
ভিখারি ওরে  অমন  ক’রে 
 শরম ভুলিয়া 
মাগিস কী বা মায়ের গ্রীবা 
 আঁকড়ি ঝুলিয়া । 
ওরে রে লোভী  ভুবনখানি 
গগন হতে উপাড়ি আনি 
ভরিয়া দুটি ললিত মুঠি 
 দিব কি তুলিয়া । 


    
    

    
    
    

  

