

  
    ঔপনিষদ ব্রহ্ম ৯
                
    
    








  
  

        

      রবীন্দ্র রচনাবলী (:)
    
 
    
    ঔপনিষদ ব্রহ্ম ৯
    
    
    ঔপনিষদ ব্রহ্ম

মনের দ্বারা যাঁহাকে মনন করা যায় না যিনি মনকে জানেন তিনিই ব্রহ্ম তাঁহাকে তুমি জান— এই যাহা কিছু উপাসনা করা যায় তাহা ব্রহ্ম নহে। যাঁহাকে বলা যায় না যাঁহাকে ভাবা যায় না তাঁহাকেই জানিতে হইবে। কিন্তু তাঁহাকে সম্পূর্ণ জানা সম্ভব নহে—যদি তাঁহাকে সম্পূর্ণ জানা সম্ভব হইত তবে তাঁহাকে জানিয়া আমাদের আনন্দামৃত লাভ হইত না। তাঁহাকে আমরা অন্তরাত্মার মধ্যে এতটুকু জানি যাহাতে বুঝিতে পারি তাঁহাকে জানিয়া শেষ করা যায় না এবং তাহাতেই আমাদের আনন্দের শেষ থাকে না। 


নাহং মন্যে সুবেদেতি নো ন বেদেতি বেদ চ। 
যো নস্তদ্‌বেদ তদ্‌বেদ নো ন বেদেতি বেদ চ। 


তাঁহাকে সম্পূর্ণরূপে জানি এমন আমি মনে করি না না জানি যে তাহাও নহে আমাদের মধ্যে যিনি তাঁহাকে জানেন তিনি ইহা জানেন যে—তাঁহাকে জানি এমনও নহে না জানি এমনও নহে। 
শিশু কি তাহার মাতার সম্যক্‌ পরিচয় জানে? কিন্তু সে অনুভবের দ্বারা এবং এক অপূর্ব্ব সংস্কারদ্বারা এটুকু ধ্রুব জানিয়াছে যে তাহার ক্ষুধার শান্তি তাহার ভয়ের নিবৃত্তি তাহার সমস্ত আরাম মাতার নিকট। সে তাহার মাতাকে জানে এবং জানেও না। মাতার অপর্য্যাপ্ত স্নেহ সম্পূর্ণ আয়ত্ত করিবার সাধ্য তাহার নাই কিন্তু যতটুকুতে তাহার তৃপ্তি ও শান্তি ততটুকু সে আস্বাদন করে এবং আস্বাদন করিয়া ফুরাইতে পারে না। আমরাও সেইরূপ ব্রহ্মকে এই জগতের মধ্যে এবং আপন অন্তরাত্মার মধ্যে কিছু জানিতে পারি এবং সেইটুকু জানাতেই ইহা জানি যে তাঁহাকে জানিয়া শেষ করা যায় না জানি যে তাঁহা হইতে বাচো নিবর্ত্তন্তে অপ্রাপ্য মনসা সহ এবং মাতৃঅঙ্ককামী শিশুর মত ইহাও জানিতে পারি যে আনন্দং ব্রহ্মণো বিদ্বান্‌ ন বিভেতি কদাচন—তাঁহার আনন্দ যে পাইয়াছে তাহার আর কাহারও নিকট হইতে কদাচ কোন ভয় নাই। 
যাঁহারা উপনিষৎ অবিশ্বাস করিয়া ঋষিবাক্য অমান্য করিয়া ব্রহ্মলাভের সহজ উপায়স্বরূপ সাকার পদার্থকে অবলম্বন করেনতাঁহারা এ কথা বিচার করিয়া দেখেন না যে ঐকান্তিক সহজ কঠিন বলিয়া কিছু নাই। সন্তরণ অপেক্ষা পদব্রজে চলা সহজ বলিয়া মানিয়া লইলেও এ কথা স্বীকার করিতেই হইবে যে জলের উপর দিয়া পদব্রজে চলা সহজ নহে—সেখানে তদপেক্ষা সন্তরণ সহজ। অপ্রত্যক্ষ পদার্থকে মননদ্বারা জানা অপেক্ষা প্রত্যক্ষ পদার্থকে চক্ষু দ্বারা দেখা সহজ এ কথা স্বীকার্য্য কিন্তু তাই বলিয়া অতীন্দ্রিয় পদার্থকে চক্ষুদ্বারা দেখা সহজ নহে—এমনকি তাহা অসাধ্য। তেমনি সাকার মূর্ত্তির রূপধারণা সহজ সন্দেহ নাই কিন্তু সাকার মূর্ত্তির সাহায্যে ব্রহ্মের ধারণা একেবারেই অসাধ্য কারণ স বৃক্ষকালাকৃতিভিঃ পরোহন্যঃ—তিনি সংসার হইতে কাল হইতে সাকার পদার্থ হইতে শ্রেষ্ঠ এবং ভিন্ন এবং সেই জন্যই তাঁহাতে সংসারাতীত দেশকালাতীত শিবং শান্তিমত্যন্তমেতি অত্যন্ত মঙ্গল এবং অত্যন্ত শান্তিলাভ হয়—অথচ তাঁহাকে পুনশ্চ আকৃতির মধ্যে বদ্ধ করিয়া ধারণা করিবার চেষ্টা এত কঠিন যে তাহা অসাধ্য অসম্ভব তাহা স্বতোবিরোধী। 
কিন্তু সহজ কঠিনের কথা উঠে কেন? আমরা সহজ চাই না সত্য চাই? সত্য যদি সহজ হয় ত ভাল যদি না হয় তবু সত্য বৈ গতি নাই। পৃথিবী কূর্ম্মের পৃষ্ঠে প্রতিষ্ঠিত আছে এ কথা ধারণা করা যদি কাহারও পক্ষে সহজ হয় তথাপি বিজ্ঞান পিপাসু সত্যের মুখ চাহিয়া তাহাকে অশ্রদ্ধেয় বলিয়া অবজ্ঞা করেন। মরুপ্রান্তরের মধ্যে ভ্রাম্যমাণ ক্ষুধার্ত্ত যখন অন্ন চায় তখন তাহাকে বালুকাপিণ্ড আনিয়া দেওয়া সহজ কিন্তু সে বলে আমি ত সহজ চাই না আমি অন্নপিণ্ড চাই—সে অন্ন এখানে যদি না পাওয়া যায় তবে দুরূহ হইলেও তাহাকে অন্যত্র হইতে আহরণ করিতে হইবে নহিলে আমি বাঁচিব না। তেমনি সংসারমধ্যে আমরা যখন অধ্যাত্মপিপাসা মিটাইতে চাই তখন কল্পনামরীচিকায় সে কিছুতেই মিটে না—যত দুর্লভ হউক সেই পিপাসার জল—আত্মার একমাত্র আকাঙ্ক্ষণীয় পরমাত্মাকেই চাই—তিনি নিরাকার নির্বিকার বাক্যমনের অগোচর হইলেও তবু তাঁহাকেই চাই নহিলে আমাদের মুক্তি নাই। ধর্ম্মপথ 

    
    

    
    
    

  

