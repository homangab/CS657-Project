

  
    ভূমিলক্ষ্মী ১
                
    
    








  
  

        

      রবীন্দ্র রচনাবলী (:)
    
 
    
    ভূমিলক্ষ্মী ১
    
    
    ভূমিলক্ষ্মী

মাতার কাছে ছোটো ছেলে যেমন আবদার করে মাটির কাছে আমরা তেমনি বরাবর আবদার করিয়া আসিয়াছি। কত হাজার বছর ধরিয়া এই মাটি আমাদের দাবি মিটাইয়া আসিয়াছে। আর যাহাই হউক আমরা কখনো অন্নের অভাব অনুভব করি নাই কিন্তু আজকাল যেন আমাদের সেই অন্নের অভাব ঘটিয়াছে। মাটি আমাদের এখনকার দিনের সকল আবদার মিটাইতে পারিল না বলিয়া মাটির উপরে আমাদের অশ্রদ্ধা জন্মিয়াছে। 
কিছুকাল হইল বোলপুরের কাছে এক গ্রামে বেড়াইতে গিয়াছিলাম। এক চাষীগৃহস্থের বাড়িতে যাইতেই সে আমাদিগকে বসিবার আসন দিল। নানা কথার পরে সে অনুরোধ করিল যে অন্তত তাহার একটি ছেলেকে আমাদের বিদ্যালয়ে চাকরি দিতে হইবে। আমি জিজ্ঞাসা করিলাম ‘তোমার তো চাষের কাজ আছে তবে অমন জোয়ান ছেলেকে সাতআট টাকা মাহিনায় অন্য কাজে কেন পাঠাইতে চাও। ' সে বলিল ‘হিসাব করিয়া দেখিয়াছি চাষে আমাদের কুলায় না। একদিন ছিল যখন ইহাতেই আমাদের অভাব স্বচ্ছন্দে মিটিত কিন্তু এখন সেদিন গিয়াছে। ' 
ইহার কারণ জিজ্ঞাসা করিলে চাষী ঠিকমত করিয়া বুঝাইয়া বলিতে পারিত না। কিন্তু আসল কথা একদিন এমন ছিল যখন খাদ্য যেখানে উৎপন্ন হইত সেইখানকার প্রয়োজনেই তাহার খরচ হইত। তখন দেশে রেলের রাস্তা খোলে নাই। গোরুর গাড়ি এবং নৌকার যোগে বেশি পরিমাণ ফসল বেশি দূরে সহজে যাইতে পারিত না। তার পরে পৃথিবীর দেশবিদেশের সঙ্গে আমাদের বাণিজ্যের সম্বন্ধ এমন বহুবিস্তৃত ছিল না সুতরাং তখন মালচোলানের পথও ছিল সংকীর্ণ মাল কিনিবার লোকও ছিল অল্প। তাই মাটির কাছে আমাদের দাবি বেশি ছিল না আর সেই দাবি মিটাইবার আয়োজনও সহজ ছিল। তখন চাষ চলিত না এমন বিস্তর জমি দেশে পড়িয়া থাকিত। আমারই বয়সে দেখিয়াছি— একদিন যে জমি চাষীকে গছাইয়া দিলে সে সেটাকে অত্যাচার মনে করিত এখন সেই জমি দাম দিয়া মেলে না। তখন দুর্ভিক্ষের দিনে চাষী আপন জমিজমা ফেলিয়া অনায়াসে চলিয়া যাইত প্রজা পত্তন করা কঠিন হইত। এখন চাষী প্রাণপণে জমি আঁকড়িয়া থাকে কেননা জমির দাম বিস্তর বাড়িয়া গিয়াছে। 
অথচ চাষী বলিতেছে জমিতে তাহার অভাব মিটে না। তাহার একটা মস্ত কারণ এই যে চাষীর অভাব অনেক বাড়িয়া গেছে। ছাতা জুতা কাপড় আসবাব তাহার দ্বারের কাছে আসিয়া পৌঁছিয়াছে বুঝিয়াছে সেগুলি নইলে নয়। সেই সঙ্গে সঙ্গে দেশবিদেশের খরিদ্দার আসিয়া তাহার দ্বারে ঘা দিয়াছে। তাহার ফসল জাহাজ বোঝাই হইয়া সমুদ্রপারে চলিয়া যাইতেছে। তাই দেশে চাষের জমি পড়িয়া থাকা অসম্ভব হইয়াছে অথচ সমস্ত জমি চষিয়াও সমস্ত প্রয়োজন মিটিতেছে না। 
জমিও পড়িয়া রহিল না ফসলেরও দর বাড়িয়া চলিল অথচ সম্বৎসর দুইবেলা পেট ভরিবার মতো খাবার জোটে না আর চাষী ঋণে ডুবিয়া থাকে ইহার কারণ কী ভাবিয়া দেখিতে হইবে। এমন কেন হয়— যখনি দুর্বৎসর আসে অমনি দেখা যায় কাহারো ঘরে উদ্‌বৃত্ত কিছুই নাই। কেন এক ফসল নষ্ট হইলেই আরএক ফসল না ওঠা পর্যন্ত হাহাকারের অন্ত থাকে না। 
এ প্রশ্নের উত্তর এই যে যখন মাটির উপরে আমাদের দাবি সামান্য ছিল যখন অল্প ফসল পাইলেই আমাদের পক্ষে যথেষ্ট হইত তখনো যে নিয়মে চাষবাস চলিত এখনো সেই নিয়মেই চলিতেছে— প্রয়োজন অনেক বেশি হইয়াছে অথচ প্রণালী সমানই আছে। জমি যখন বিস্তর পড়িয়া থাকিত তখন একই জমিতে প্রতি বৎসরে চাষ দিবার দরকার ছিল না জমি বদল করিয়া জমির তেজ অক্ষুণ্ন রাখা সহজ ছিল। এখন কোনো জমি পড়িয়া থাকিতে পায় না। অথচ চাষের প্রণালী যেমন ছিল তেমনই আছে। 
চাষের গোরু সম্বন্ধেও ঠিক এই কথাই খাটে। যখন দেশে পোড়ো জমির অভাব ছিল না তখন চরিয়া খাইয়া গোরু সহজেই 

    
    

    
    
    

  

