

  
    স্মরণ - ২৪
                
    
    








  
  

        

      রবীন্দ্র রচনাবলী (://.-..)
    
 -->
    
    স্মরণ - ২৪
    
    
    ২৪

গোধূলি নি:শব্দে আসি আপন অঞ্চলে ঢাকে যথা
 কর্মক্লান্ত সংসারের যত ক্ষত, যত মলিনতা,
ভগ্নভবনের দৈন্য, ছিন্নবসনের লজ্জা যত—
     তব লাগি স্তব্ধ শোক স্নিগ্ধ দুই হাতে সেইমত
প্রসারিত করে দিক অবারিত উদার তিমির
আমার এ জীবনের বহু ক্ষুব্ধ দিনযামিনীর
 স্খলন খণ্ডতা ক্ষতি ভগ্নদীর্ণ জীর্ণতার’পরে-
      সব ভালো-মন্দ নিয়ে মোর প্রাণ দিক এক ক’রে
বিষাদের একখানি স্বর্ণময় বিশাল বেষ্টনে।
               আজ কোনো আকাঙ্ক্ষার কোনো ক্ষোভ নাহি থাক মনে,
         অতীত অতৃপ্তি-পানে যেন নাহি চাই ফিরে ফিরে—
       যাহা-কিছু গেছে যাক, আমি চলে যাই ধীরে ধীরে
  তোমার মিলনদীপ অকম্পিত যেথায় বিরাজে
 ত্রিভুবনদেবতার ক্লান্তিহীন আনন্দের মাঝে।


    
    

    
    
    

  

