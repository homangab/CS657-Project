

  
    জীবনস্মৃতি- আমেদাবাদ, ১
                
    
    








  
  

        

      রবীন্দ্র রচনাবলী (://.-..)
    
 -->
    
    জীবনস্মৃতি- আমেদাবাদ, ১
    
    
    আমেদাবাদ

ভারতী  যখন  দ্বিতীয়  বৎসরে  পড়িল  মেজদাদা  প্রস্তাব  করিলেন,  আমকে  তিনি  বিলাতে  লইয়া  যাইবেন। পিতৃদেব যখন সম্মতি দিলেন তখন আমার ভাগ্যবিধাতার এই আর-একটি অযাচিত বদান্যতায়১ আমি বিস্মিত হইয়া উঠিলাম।
বিলাতযাত্রার  পূর্বে  মেজদাদা  আমাকে  প্রথমে  আমেদাবাদে  লইয়া  গেলেন।  তিনি  সেখানে  জজ  ছিলেন। আমার বউঠাকরুন২ এবং ছেলেরা৩ তখন ইংলণ্ডে— সুতরাং বাড়ি একপ্রকার জনশূন্য ছিল।
শাহিবাগে  জজের  বাসা।  ইহা  বাদশাহি  আমলের  প্রাসাদ,  বাদশাহের  জন্যই  নির্মিত।  এই  প্রাসাদের প্রাকারপাদমূলে  গ্রীষ্মকালের  ক্ষীণস্বচ্ছস্রোতা  সাবরমতী  নদী  তাহার  বালুশয্যার  একপ্রান্ত  দিয়া  প্রবাহিত হইতেছিল। সেই নদীতীরের দিকে প্রাসাদের সম্মুখভাগে একটি প্রকাণ্ড খোলা ছাদ। মেজদাদা  আদালতে চলিয়া যাইতেন। প্রকাণ্ড বাড়িতে আমি ছাড়া আর কেহ থাকিত না— শব্দের মধ্যে কেবল পায়রাগুলির মধ্যাহ্নকূজন শোনা যাইত। তখন আমি যেন একটা অকারণ কৌতূহলে শূন্য ঘরে ঘরে ঘুরিয়া বেড়াইতাম। একটি বড়ো ঘরের দেয়ালের খোপে খোপে মেজদাদার বইগুলি সাজানো ছিল। তাহার মধ্যে, বড়ো বড়ো অক্ষরে ছাপা, অনেক-ছবিওয়ালা একখানি টেনিসনের কাব্যগ্রন্থ ছিল। সেই গ্রন্থটি ও তখন আমার পক্ষে এই রাজপ্রাসাদেরই মতো নীরব ছিল। আমি কেবল তাহার ছবিগুলির মধ্যে বারবার ঘুরিয়া ঘুরিয়া  বেড়াইতাম। বাক্যগুলি যে একেবারেই বুঝিতাম  না  তাহা  নহে—  কিন্তু  তাহা  বাক্যের  অপেক্ষা  আমার  পক্ষে  অনেকটা  কূজনের  মতোই  ছিল। লাইব্রেরিতে  আর-একখানি  বই  ছিল,  সেটি  ডাক্তার  হেবর্লিন  কর্তৃক সংকলিত  শ্রীরামপুরের  ছাপা  পুরাতন সংস্কৃত  কাব্যসংগ্রহগ্রন্থ।  এই সংস্কৃত  কবিতাগুলি  বুঝিতে  পারা  আমার  পক্ষে  অসম্ভব  ছিল।  কিন্তু  সংস্কৃত বাক্যের  ধ্বনি  এবং  ছন্দের  গতি  আমাকে  কতদিন  মধ্যাহ্নে  অমরুশতকের  মৃদঙ্গঘাতগম্ভীর  শ্লোকগুলির  মধ্যে ঘুরাইয়া ফিরিয়াছে।
এ  শাহিবাগ-প্রাসাদের চূড়ার উপরকার একটি ছোটো ঘরে আমার আশ্রয় ছিল।  কেবল  একটি চাকভরা বোলতার দল আমার এই ঘরের অংশী। রাত্রে আমি সেই নির্জন ঘরে শুইতাম— এক-একদিন অন্ধকারে দুই-একটা বোলতা চাক হইতে আমার বিছানায় উপর আসিয়া পড়িত— যখন পাশ ফিরিতাম তখন তাহারাও প্রীত হইত না এবং আমার পক্ষেও তাহা তীক্ষ্মভাবে অপ্রীতিকর হইত। শুক্লপক্ষের গভীর রাত্রে সেই নদীর দিকের প্রকাণ্ড ছাদটাতে একলা ঘুরিয়া ঘুরিয়া বেড়ানো আমার আর-একটা উপসর্গ ছিল। এই ছাদের উপর নিশাচর্য করিবার সময়ই আমার নিজের সুর দেওয়া সর্বপ্রথম গানগুলি রচনা করিয়াছিলাম।৪ তাহার মধ্যে ‘বলি ও আমার গোলাপবালা’৫ গানটি এখনো আমার কাব্যগ্রন্থের মধ্যে আসন রাখিয়াছে।
ইংরাজিতে  নিতান্তই  কাঁচা  ছিলাম  বলিয়া  সমস্তদিন  ডিক্‌শনারি  লইয়া  নানা  ইংরেজি  বই  পড়িতে  আরম্ভ করিয়া দিলাম। বাল্যকাল হইতে আমার একটা অভ্যাস ছিল, সম্পূর্ণ বুঝিতে না পারিলেও তাহাতে আমার পড়ার বাধা ঘটিত না। অল্পস্বল্প যাহা বুঝিতাম তাহা লইয়া আপনার মনে একটা-কিছু খাড়া করিয়া আমার বেশ-একরকম  চলিয়া  যাইত।  এই  অভ্যাসের  ভালো  মন্দ  দুইপ্রকার  ফলই  আমি  আজ  পর্যন্ত  ভোগ  করিয়া আসিতেছি।




১ তু ‘হিমালয়যাত্রা’ পৃ ৩০৯
২ ঞ্জানদানন্দিনী দেবী (১৮৫০-১৯৪১), সত্যন্দ্রনাথের পত্নী, বিবাহ ১৮৫৯
৩ সুরেন্দ্রনাথ (১৮৭২-১৯৪০), ইন্দিরা দেবী (১৮৭৩-১৯৬০) ও কবীন্দ্র (১৮৭৫-৭৯)
৪ সর্বপ্রথম গান: ‘নীরব রজনী দেখো মগ্ন জোছনায়’—ভগ্নহৃদয়, রবীন্দ্র-রচনাবলী অ ১। তু গীতবিতান
৫ দ্র পূর্বপাঠ, ভারতী, অগ্রহায়ণ ১২৮৭, রবীন্দ্র-রচনাবলী অ ১


    
    

    
    
    

  

