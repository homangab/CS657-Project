

  
    ভগ্নহৃদয়  দ্বিতীয় সর্গ ১৯
                
    
    








  
  

        

      রবীন্দ্র রচনাবলী (:)
    
 
    
    ভগ্নহৃদয়  দ্বিতীয় সর্গ ১৯
    
    
    ভগ্নহৃদয় 
এমন মধুর গান?
এমন মধুর তান?
কমলকরের করতালি হেন
দেখিতে পেতিস্‌ কবে?
নাচ্‌ শ্যামা নাচ্‌ তবে

বন্দী বোলে তোর কিসের দুখ?
বনে বল্‌ তোর কি ছিল সুখ?
বনের বিহগ কি বুঝিবি তুই
আছে লোক কত শত
যারা শ্যামা তোর মত
এমনি সোনার শিকলি পরিয়া
সাধের বন্দী হইতে চায়
এই গীতরবে হয়ে ভরপুর
শুনি শুনি এই চরণনূপুর
জনম জনম নাচিতে চায়

সাধ করে ধরা দেয় গো তারা
সাথে সাথে ভ্রমি হয় গো সারা
ফিরেও দেখি নে— ফিরেও চাহি নে—
বড়ো জ্বালাতন করে গো যখন
অশরীরী বাজ করি বরিষণ—
উপেখাবাণের ধারা
তবে দেখ পাখী তোর
কেমন ভাগ্যের জোর
বড়ো পুণ্যফলে মিলেছে বিহগ
এমন সুখের কারা
আয় পাখী আয় বুকে
কপোলে আমার মিশায়ে কপোল
নাচ্‌ নাচ্‌ নাচ্‌ সুখে
বড়ো দুখ মনে বনের বিহগ
কিছু তুই বুঝিলি না

    
    

    
    
    

  

