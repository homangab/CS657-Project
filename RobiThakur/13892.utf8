

  
    জন্মদিনে - ২৮
                
    
    








  
  

        

      রবীন্দ্র রচনাবলী (://.-..)
    
 -->
    
    জন্মদিনে - ২৮
    
    
    ২৮

নদীর পালিত এই জীবন আমার । 
নানা গিরিশিখরের দান 
নাড়ীতে নাড়ীতে তার বহে , 
নানা পলিমাটি দিয়ে ক্ষেত্র তার হয়েছে রচিত , 
প্রাণের রহস্যরস নানা দিক হতে 
শস্যে শস্যে লভিল সঞ্চার । 
পূর্বপশ্চিমের নানা গীতস্রোতজালে 
ঘেরা তার স্বপ্ন জাগরণ । 
যে নদী বিশ্বের দূতী 
দূরকে নিকটে আনে , 
অজানার অভ্যর্থনা নিয়ে আসে ঘরের দুয়ারে । 
সে আমার রচেছিল জন্মদিন — 
চিরদিন তার স্রোতে 
বাঁধন-বাহিরে মোর চলমান বাসা 
ভেসে চলে তীর হতে তীরে । 
আমি ব্রাত্য , আমি পথচারী , 
অবারিত আতিথ্যের অন্নে পূর্ণ হয়ে ওঠে 
বারে বারে নির্বিচারে মোর জন্মদিবসের থালি । 


    
    

    
    
    

  

