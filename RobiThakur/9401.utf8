

  
    শান্তিনিকেতন ৯ ২৪
                
    
    








  
  

        

      রবীন্দ্র রচনাবলী (:)
    
 
    
    শান্তিনিকেতন ৯ ২৪
    
    
    শান্তিনিকেতন ৯

আয়োজন করছিলেন তার লেশমাত্রও আমরা জানতুম না। আজ সহসা মন্দিরের দ্বার উদ্‌ঘাটিত হল– আমাদের কী পরম সৌভাগ্য আজ বিশ্বদেবতাকে দর্শন করতেই হবে অন্ধ হয়ে ফিরে গেলে কিছুতেই চলবে না। আজ প্রকান্ড উৎসব এই উৎসব একদিনের নয় দু দিনের নয়– শতাব্দীব্যাপী উৎসব। এই উৎসব কোনো বিশেষ স্থানের নয় কোনো বিশেষ জাতির  নয়।  এই  উৎসব  সমগ্র  মানবজাতির  জগৎজোড়া  উৎসব। এসো আমরা সকলে একত্র হই বাহির হয়ে পড়ি। দেশে কোনো রাজার যখন আগমন হয় তাঁকে দেখবার জন্য যখন পথে বাহির হয়ে আসি তখন মলিন জীর্ণ বস্ত্রকে ত্যাগ করতে হয় তখন নবীন বস্ত্রে দেহকে সজ্জিত করি। আজ দেশের রাজা নন সমগ্র জগতের রাজা এসে সম্মুখে দাঁড়িয়েছেন। নত করো উদ্ধত মস্তক। দূর করো সমস্ত বর্ষের সঞ্চিত আবর্জনা। মনকে শুভ্র করে তোলো। শান্ত হও পবিত্র হও। তাঁর চরণে প্রণাম করে গৃহে ফেরো। তিনি তোমাদের শিরে আর্শীবাদ ঢেলে দিন– মঙ্গল করুন মঙ্গল করুন মঙ্গল করুন। 


    
    

    
    
    

  

