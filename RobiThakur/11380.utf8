

  
    মহুয়া  প্রণতি ১
                
    
    








  
  

        

      রবীন্দ্র রচনাবলী (:)
    
 
    
    মহুয়া  প্রণতি ১
    
    
    প্রণতি

কত ধৈর্য ধরি 
ছিলে কাছে দিবসশর্বরী । 

তব পদঅঙ্কনগুলিরে 
কতবার দিয়ে গেছ মোর ভাগ্যপথের ধূলিরে । 

আজ যবে 

দূরে যেতে হবে 

তোমারে করিয়া যাব দান 


তব জয়গান । 
কতবার ব্যর্থ আয়োজনে 

এ জীবনে 
হোমাগ্নি উঠেনি জ্বলি  

 শূন্যে গেছে চলি 

হতাশ্বাস ধূমের কুণ্ডলী । 

কতবার ক্ষণিকের শিখা 

আঁকিয়াছে ক্ষীণ টিকা 

নিশ্চেতন নিশীথের ভালে । 
লুপ্ত হয়ে গেছে তাহা চিহ্নহীন কালে । 

এবার তোমার আগমন 

হোমহুতাশন 

জ্বেলেছে গৌরবে । 

যজ্ঞ মোর ধন্য হবে । 

 আমার আহুতি দিনশেষে 
করিলাম সমর্পণ তোমার উদ্দেশে । 


লহো এ প্রণাম — 

জীবনের পূর্ণ পরিণাম । 

এ প্রণতি ' পরে 
স্পর্শ রাখো স্নেহভরে । 

 তোমার ঐশ্বর্যমাঝে 
সিংহাসন যেথায় বিরাজে 

করিয়ো আহ্বান  
সেথা এ প্রণতি মোর পায় যেন স্থান । 


    
    

    
    
    

  

