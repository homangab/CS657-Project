

  
    আরোগ্য  ৯
                
    
    








  
  

        

      রবীন্দ্র রচনাবলী (:)
    
 
    
    আরোগ্য  ৯
    
    
    ৯

বিরাট সৃষ্টির ক্ষেত্রে 
আতশবাজির খেলা আকাশে আকাশে  
সূর্য তারা লয়ে 
যুগযুগান্তের পরিমাপে । 
অনাদি অদৃশ্য হতে আমিও এসেছি 
ক্ষুদ্র অগ্নিকণা নিয়ে 
এক প্রান্তে ক্ষুদ্র দেশে কালে । 
প্রস্থানের অঙ্কে আজ এসেছি যেমনি 
দীপশিখা ম্লান হয়ে এল  
ছায়াতে পড়িল ধরা এ খেলার মায়ার স্বরূপ  
শ্লথ হয়ে এল ধীরে 
সুখ দুঃখ নাট্যসজ্জাগুলি । 
দেখিলাম  যুগে যুগে নটনটী বহু শত শত 
ফেলে গেছে নানারঙা বেশ তাহাদের 
রঙ্গশালাদ্বারের বাহিরে । 
দেখিলাম চাহি 
শত শত নির্বাপিত নক্ষত্রের নেপথ্যপ্রাঙ্গণে 
নটরাজ নিস্তব্ধ একাকী । 


    
    

    
    
    

  

