

  
    প্রান্তিক -  ১২
                
    
    








  
  

        

      রবীন্দ্র রচনাবলী (://.-..)
    
 -->
    
    প্রান্তিক -  ১২
    
    
    ১২

শেষের অবগাহন সাঙ্গ করো কবি , প্রদোষের 
নির্মলতিমিরতলে । ভৃতি তব সেবার শ্রমের 
সংসার যা দিয়েছিল আঁকড়িয়া রাখিয়ো না বুকে ; 
এক প্রহরের মূল্য আরেক প্রহরে ফিরে নিতে 
কুণ্ঠা কভু নাহি তার ; বাহির-দ্বারের যে দক্ষিণা 
অন্তরে নিয়ো না টেনে ; এ মুদ্রার স্বর্ণলেপটুকু 
দিনে দিনে হাতে হাতে ক্ষয় হয়ে লুপ্ত হয়ে যাবে , 
উঠিবে কলঙ্কলেখা ফুটি । ফল যদি ফলায়েছ বনে , 
মাটিতে ফেলিয়া তার হোক অবসান । সাঙ্গ হল 
ফুল ফোটাবার ঋতু , সেই সঙ্গে সাঙ্গ হয়ে যাক 
লোকমুখবচনের নিশ্বাসপবনে দোল খাওয়া । 
পুরস্কারপ্রত্যাশায় পিছু ফিরে বাড়ায়ো না হাত 
যেতে যেতে ; জীবনে যা-কিছু তব সত্য ছিল দান 
মূল্য চেয়ে অপমান করিয়ো না তারে ; এ জনমে 
শেষ ত্যাগ হোক তব ভিক্ষাঝুলি , নববসন্তের 
আগমনে অরণ্যের শেষ শুষ্ক পত্রগুচ্ছ যথা । 
যার লাগি আশাপথ চেয়ে আছ সে নহে সম্মান , 
সে যে নবজীবনের অরুণের আহ্বান-ইঙ্গিত , 
নবজাগ্রতের ভালে প্রভাতের জ্যোতির তিলক । 


    
    

    
    
    

  

