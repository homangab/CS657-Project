

  
    ক্ষণিকা  শেষ হিসাব ২
                
    
    








  
  

        

      রবীন্দ্র রচনাবলী (:)
    
 
    
    ক্ষণিকা  শেষ হিসাব ২
    
    
    ক্ষণিকা 

অন্ধকারের স্নিগ্ধ কোলে 

থাক্‌ রে হয়ে বধির অন্ধ । 
 
যদি তোমায় কেউ না রাখে  
সবাই যদি ছেড়েই থাকে— 

জনশূন্য বিশাল ভবে 

একলা এসে দাঁড়াও তবে  

 তোমার বিশ্ব উদার রবে 

হাজার সুরে তোমায় ডাকে । 

আঁধার রাতে নির্নিমেষে 

দেখতে দেখতে যাবে দেখা  

তুমি একা জগৎ মাঝে  

প্রাণের মাঝে আরেক একা । 
 
ফুলের দিনে যে মঞ্জরী 
ফলের দিন যাক সে ঝরি । 

মরিস নে আর মিথ্যে ভেবে  

বসন্তেরই অন্তে এবে 

যারা যারা বিদায় নেবে 

একে একে যাক রে সরি । 

হোক রে তিক্ত মধুর কণ্ঠ  

হোক রে রিক্ত কল্পলতা— 


তোমার থাকুক পরিপূর্ণ 

একলা থাকার সার্থকতা । 
    
    

    
    
    

  

