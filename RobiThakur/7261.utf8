

  
    বড়োদিন ১
                
    
    








  
  

        

      রবীন্দ্র রচনাবলী (:)
    
 
    
    বড়োদিন ১
    
    
    বড়োদিন

যাঁকে আমরা পরম মানব বলে স্বীকার করি তাঁর জন্ম ঐতিহাসিক নয় আধ্যাত্মিক। প্রভাতের আলো সদ্যপ্রভাতের নয় সে চিরপ্রভাতের। আমরা যখনই তাকে দেখি তখনই সে নূতন কিন্তু তবু সে চিরন্তন। নব নব জাগরণের মধ্যে দিয়ে সে প্রকাশ করে অনাদি আলোককে। জ্যোতির্বিদ্‌ জানেন নক্ষত্রের আলো যেদিন আমাদের চোখে এসে পৌঁছয় তার বহু যুগ পূর্বেই সে যাত্রা করেছে। তেমনি সত্যের দূতকে যেদিন আমরা দেখতে পাই সেইদিন থেকেই তাঁর বয়সের আরম্ভ নয়— সত্যের প্রেরণা রয়েছে মহাকালের অন্তরে। কোনো কালে অন্ত নেই তাঁর আগমনের এই কথা যেন জানতে পারি।
বিশেষ দিনে বিশেষ পূজাঅনুষ্ঠান করে যাঁরা নরোত্তম তাঁদের শ্রদ্ধা জানানো সুলভে মূল্য চুকিয়ে দেওয়া। তিন  শত  চৌষট্টি  দিন  অস্বীকার  করে  তিনশতপঁয়ষট্টিতম  দিনে  তাঁর  স্তব  দ্বারা  আমরা  নিজের  জড়ত্বকে সান্ত্বনা  দিই।  সত্যের  সাধনা  এ  নয়  দায়িত্বকে  অস্বীকার  করা  মাত্র।  এমনি  করে  মানুষ  নিজেকে  ভোলায়। নামগ্রহণের দ্বারা কর্তব্য রক্ষা করি সত্যগ্রহণের দুরূহ অধ্যবসায় পিছনে পড়ে যায়। কর্মের মধ্যে তাঁকে স্বীকার করলেম না স্তবের মধ্যে সহজ নৈবেদ্য দিয়েই খালাস। যাঁরা এলেন বাহ্যিকতা থেকে আমাদের মুক্তি দিতে তাঁদেরকে বন্দী করলেম বাহ্যিক অনুষ্ঠানের পুনরাবৃত্তির মধ্যে।
আজ  আমি  লজ্জা  বোধ  করেছি  এমন  করে  এক  দিনের  জন্যে  আনুষ্ঠানিক  কর্তব্য  সমাধা  করবার  কাজে আহূত হয়ে। জীবন দিয়ে যাঁকে অঙ্গীকার করাই সত্য কথা দিয়ে তাঁর প্রাপ্য চুকিয়ে দেওয়া নিরতিশয় ব্যর্থতা।
আজ  তাঁর  জন্মদিন  এ  কথা  বলব  কি  পঞ্জিকার  তিথি  মিলিয়ে।  অন্তরে  যে  দিন  ধরা  পড়ে  না  সে  দিনের উপলব্ধি  কি  কালগণনায়।  যেদিন  সত্যের  নামে  ত্যাগ  করেছি  যেদিন  অকৃত্রিম  প্রেমে  মানুষকে  ভাই  বলতে পেরেছি  সেইদিনই  পিতার  পুত্র  আমাদের  জীবনে  জন্মগ্রহণ  করেছেন  সেইদিনই  বড়োদিন—  যে  তারিখেই আসুক। আমাদের জীবনে তাঁর জন্মদিন দৈবাৎ আসে কিন্তু ক্রুশে বিদ্ধ তাঁর মৃত্যু সে তো আসে দিনের পর দিন। জানি আজ বিশেষ দিনে দেশে দেশে গির্জায় গির্জায় তাঁর স্তবধ্বনি উঠছে যিনি পরমপিতার বার্তা এনেছেন মানবসন্তানের  কাছে—  আর  সেই  গির্জার  বাইরে  রক্তাক্ত  হয়ে  উঠছে  পৃথিবী  ভ্রাতৃহত্যায়।  দেবালয়ে  স্তবমন্ত্রে তাঁকে আজ যারা ঘোষণা করছে তারাই কামানের গর্জনে তাঁকে অস্বীকার করছে আকাশ থেকে মৃত্যুবর্ষণ করে তাঁর বাণীকে অতি  ভীষণ  ব্যঙ্গ  করছে।  লোভ  আজ  নিদারুণ  দুর্বলের  অন্নগ্রাস  আজ লুণ্ঠিত প্রবলের সামনে দাঁড়িয়ে খৃষ্টের দোহাই দিয়ে মার বুকে পেতে নিতে সাহস নেই যাদের তারাই আজ পূজাবেদীর সামনে দাঁড়িয়ে মৃত্যুশূলবিদ্ধ সেই কারুণিকের জয়ধ্বনি করছে অভ্যস্ত বচন আবৃত্তি করে। তবে কিসের উৎসব আজ। কেমন করে জানব খৃষ্ট জন্মেছেন পৃথিবীতে। আনন্দ করব কী নিয়ে। এক দিকে যাঁকে মারছি নিজের হাতে আরএক দিকে পুনরুজ্জীবন প্রচার করব শুধু মাত্র কথায়। আজও তিনি মানুষের ইতিহাসে প্রতিমুহূর্তে ক্রুশে বিদ্ধ হচ্ছেন।
তিনি  ডেকেছিলেন  মানুষকে  পরমপিতার  সন্তান  বলে  ভাইকে  মিলতে  বলেছিলেন  ভাইয়ের  সঙ্গে। প্রাণোৎসর্গ করলেন এই মানবসত্যের বেদীতে। চিরদিনের জন্যে এই মিলনের আহ্বান রেখে গেলেন আমাদের কাছে।
তাঁর  আহ্বানকে  আমরা  যুগে  যুগে  প্রত্যাখ্যান  করেছি।  বেড়েই  চলল  তাঁর  বাণীর  প্রতিবাদ  করবার  অতি বিপুল আয়োজন।
বেদমন্ত্রে আছে তিনি আমাদের পিতা : পিতা নোহসি। সেইসঙ্গে প্রার্থনা আছে : পিতা নো বোধি। তিনি যে পিতা এই বোধ যেন আমাদের মনে জাগে। সেই পিতার বোধ যিনি দান করতে এসেছিলেন তিনি ব্যর্থ হয়ে উপহসিত হয়ে ফিরছেন আমাদের দ্বারের বাইরে— সেই কথাকে গান গেয়ে স্তব করে চাপা যেন না দিই। আজ পরিতাপ  করবার  দিন  আনন্দ  করবার নয়। আজ মানুষের  লজ্জা সমস্ত  পৃথিবী  ব্যাপ্ত  করে।  আজ  আমাদের উদ্ধত মাথা ধুলায় নত হোক চোখ দিয়ে অশ্রু বয়ে যাক। বড়োদিন নিজেকে পরীক্ষা করবার দিন নিজেকে নম্র করবার দিন।


    
    

    
    
    

  

