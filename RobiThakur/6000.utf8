

  
    প্রায়শ্চিত্ত - চতুর্থ অঙ্ক - ৫ , ৪৬
                
    
    








  
  

        

      রবীন্দ্র রচনাবলী (://.-..)
    
 -->
    
    প্রায়শ্চিত্ত - চতুর্থ অঙ্ক - ৫ , ৪৬
    
    
    প্রায়শ্চিত্ত
৫
কারাগার
উদয়াদিত্য । অনুচরের প্রবেশ

উদয়াদিত্য। লোচনদাস। 
লোচনদাস। যুবরাজ। 
উদয়াদিত্য। যুবরাজ কাকে বলছ। 
লোচনদাস। আজ্ঞে, আপনাকে। 
উদয়াদিত্য। আমার এই যৌবরাজ্য যেন পরম শত্রুর ভাগ্যেও না পড়ে। লোচন। 
লোচনদাস। আজ্ঞে। 
উদয়াদিত্য। সময় এখন কত? বিভার কি আসবার সময় হয় নি? 
লোচনদাস। আজ্ঞে, এখনও কিছু দেরি আছে। মায়ের ভোগ সারা হলে তিনি নিজের হাতে প্রসাদ নিয়ে আসবেন। 
উদয়াদিত্য। সন্ধ্যারতি এতক্ষণে হয়ে গেছে বোধ হয়। 
লোচনদাস। আজ্ঞে হাঁ হয়ে গেছে। 
উদয়াদিত্য। পাখিরা সব বাসায় ফিরে গেছে। নহবতখানায় এতক্ষণে ইমনকল্যাণের সুর বাজছে। লোচন, বিভার শ্বশুরবাড়ি থেকে কি আজও লোক আসে নি? 
লোচনদাস। একবার মোহন এসেছিল। 
উদয়াদিত্য। তবে? বিভা কি- 
লোচনদাস। দিদিঠাকরুন আপনাকে একলা রেখে যেতে পারলেন না। 
উদয়াদিত্য। সে হবে না, সে হবে না! তাকে যেতে হবে! যেতেই হবে! আমার জন্যে ভাবনা নেই— আমার সমস্ত সইবে। এই যে তার ফুলগুলি এখনও শুকোয় নি। সকালবেলায় পূজোর পরে প্রসাদী ফুল এনে দিয়ে গেল— তখন তার মুখে দেবীকে প্রত্যক্ষ দেখতে পেয়েছিলুম। 
লোচনদাস। আহা দেবীই বটে। 
উদয়াদিত্য। কিন্তু তাকে যেতেই হবে। আমি সইতে পারব। তাকে ধরে রাখব না। 
বাহিরে। আগুন আগুন। 
প্রহরীর প্রবেশ 
প্রহরী। আগুন লেগেছে! পালান পালান! 

    
    

    
    
    

  

