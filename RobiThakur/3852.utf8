

  
    যোগাযোগ দ্বিতীয় অঙ্কতৃতীয় দৃশ্য ২১
                
    
    








  
  

        

      রবীন্দ্র রচনাবলী (:)
    
 
    
    যোগাযোগ দ্বিতীয় অঙ্কতৃতীয় দৃশ্য ২১
    
    
    যোগাযোগ

যেয়ো না রানী  ফিরে এসো । আমি বলছি ফিরে এসো । 

তৃতীয় দৃশ্য
পরদিন সকালে 
মোতির মা ও কুমুদিনী 

মোতির মা । এত ভোর বেলায় আকাশে কোন্‌ তারার দিকে তাকিয়ে আছ ভাই ? শোবে চলো । 
কুমুদিনী । আমার নিষ্ঠুর ঠাকুরের দিকে । তাকে আমি বলেছি  আমার বুক নিংড়িয়ে তুমি পুজো চাও  তাই দেব আমি  কিছুতেই হার মানব না  হার মানব না । 
মোতির মা । তোমার ঠাকুরই হার মানবেন  নিষ্ঠুরের আসন টলবে । 
কুমুদিনী । দুঃখকে আমি ভয় করি নে ভাই  দুঃখ আমার সওয়া আছে শিশুকাল থেকে । কিন্তু ঘৃণা যা অন্যায় যা অশুচি তার মধ্যে দিয়ে কেমন করে কী সান্ত্বনা পাব  আমার যে তা জানা নেই । দাদার কাছে মানুষ হয়েছি  তাই এই পথটা চেনবার দরকার হয় নি । কিন্তু ঘৃণাও করব জয়  তার পরে আর আমার ভাবনা কিসের 
মোতির মা । তোমার ঠাকুরকে যে যত বেশি করে দেয় তার উপর তাঁর দাবি আরো যেন বেড়েই চলে  কিছুতে মেটে না তাঁর পাওনা । এর মানে কিন্তু আমরা বুঝতেই পারি নে । 
কুমুদিনী । ভক্তকে যাচাই করে নেন  তাঁর চরণতলে বসবার যোগ্য হতে হবে তো । 
মোতির মা । সত্যি করে বলি  রাগ করিস নে ভাই — পায়ের তলায় এমনি করে দলন করে তার পরে পায়ের তলায় বসবার যোগ্য করবেন ঠাকুর  তার মানে বুঝতে পারি নে আমরা । 
কুমুদিনী । আজ আমার কেবলই মনে হচ্ছে  ধ্রুবকে যেমন দেখা দিয়েছিলেন তেমনি করেই এখনি যদি নির্মল মূর্তিতে দেখা দেন  যদি সত্যি করে তাঁর পা ছুঁতে পারি  তবেই এ মলিন দেহ শুদ্ধ হয়  নইলে এই অশুচিকে বহন করে আমি আর পারছি নে  নিজের মধ্যে থেকে ছুটে বেরিয়ে চলে যেতে ইচ্ছে করছে । 
 
কাগজের মোড়ক হাতে মোতিলালের প্রবেশ 
 
এসো গোপাল  এসো আমার কোলে । দুষ্টু ছেলে  এ দুদিন আস নি কেন ? 
 
কুমুর গলা জড়িয়ে ধরে 
 
মোতিলাল । জ্যাঠাইমা  তোমার জন্যে কী এনেছি বলো দেখি । 
কুমুদিনী । সোনা এনেছ  সাতরাজারধন মানিক এনেছ । কই দেখি । 
মোতিলাল । আমার পকেটে আছে । 
কুমুদিনী । আচ্ছা  তবে বের করো । 
মোতিলাল । তুমি বলতে পারলে না 
কুমুদিনী । আমার বুদ্ধি নেই  যা চোখে দেখি তাও বুঝতে পারি নে  যা না দেখি তা আরো ভুল বুঝি । 



    
    

    
    
    

  

