

  
    কড়ি ও কোমল - হৃদয়ের ভাষা , ১
                
    
    








  
  

        

      রবীন্দ্র রচনাবলী (://.-..)
    
 -->
    
    কড়ি ও কোমল - হৃদয়ের ভাষা , ১
    
    
    হৃদয়ের ভাষা

হৃদয় , কেন গো মোরে ছলিছ সতত , 
আপনার ভাষা তুমি শিখাও আমায় । 
প্রত্যহ আকুল কন্ঠে গাহিতেছি কত , 
ভগ্ন বাঁশরিতে শ্বাস করে হায় হায় ! 
সন্ধ্যাকালে নেমে যায় নীরব তপন 
সুনীল আকাশ হতে সুনীল সাগরে । 
আমার মনের কথা , প্রাণের স্বপন 
ভাসিয়া উঠিছে যেন আকাশের 'পরে । 
ধ্বনিছে সন্ধ্যার মাঝে কার শান্ত বাণী , 
ও কি রে আমারি গান ? ভাবিতেছি তাই । 
প্রাণের যে কথাগুলি আমি নাহি জানি 
সে - কথা কেমন করে জেনেছে সবাই । 
মোর হৃদয়ের গান সকলেই গায় , 
গাহিতে পারি নে তাহা আমি শুধু হায় । 

    
    

    
    
    

  

