

  
    আত্মপরিচয়- ১, ১৪
                
    
    








  
  

        

      রবীন্দ্র রচনাবলী (://.-..)
    
 -->
    
    আত্মপরিচয়- ১, ১৪
    
    
    আত্মপরিচয় ১

ব্যাপ্ত করিয়া থাকে — যাহা অশরীরভাবরূপে নিরাশ্রয় হইয়া ফিরে তাহাই যদি কবির কাব্যে মূর্তি পরিগ্রহ করিয়া সম্পূর্ণতালাভ করিয়া থাকে — তবেই কাব্য সফল হইয়াছে এবং সেই সফল কাব্যই কবির প্রকৃত জীবনী । সেই জীবনীর বিষয়ীভূত ব্যক্তিটিকে কাব্যরচয়িতার জীবনের সাধারণ ঘটনাবলীর মধ্যে ধরিবার চেষ্টা করা বিড়ম্বনা । 

বাহির হইতে দেখো না এমন করে , 

আমায় দেখো না বাহিরে । 

আমায় পাবে না আমার দুখে ও সুখে , 
আমার বেদনা খুঁজো না আমার বুকে , 
আমায় দেখিতে পাবে না আমার মুখে , 

কবিরে খুঁজিছ যেথায় সেথা সে নাহি রে ।.. 

যে আমি স্বপনমুরতি গোপনচারি , 
যে আমি আমারে বুঝিতে বোঝাতে নারি , 
আপন গানের কাছেতে আপনি হারি , 

সেই আমি কবি , এসেছ কাহারে ধরিতে ? 

মানুষ-আকারে বদ্ধ যে জন ঘরে , 
ভূমিতে লুটায় প্রতি নিমেষের ভরে , 
যাহারে কাঁপায় স্তুতিনিন্দার জ্বরে , 

কবিরে খুঁজিছ তাহারি জীবনচরিতে ? 




    
    

    
    
    

  

