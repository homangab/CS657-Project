

  
    কড়ি ও কোমল  মঙ্গল  গীত   ৭
                
    
    








  
  

        

      রবীন্দ্র রচনাবলী (:)
    
 
    
    কড়ি ও কোমল  মঙ্গল  গীত   ৭
    
    
    কড়ি ও কোমল
২
শ্রীমতী ইন্দিরা।  প্রাণাধিকাসু । নাসিক

চারি দিকে তর্ক উঠে সাঙ্গ নাহি হয়  

কথায় কথায় বাড়ে কথা । 
সংশয়ের উপরেতে চাপিছে সংশয়  

কেবলি বাড়িছে ব্যাকুলতা । 
ফেনার উপরে ফেনা  ঢেউ ' পরে ঢেউ  

গরজনে বধির শ্রবণ — 
তীর কোন্‌ দিকে আছে নাহি জানে কেউ  

হা হা করে আকুল পবন । 
 
 
এই কল্লোলের মাঝে নিয়ে এস কেহ 

পরিপূর্ণ একটি জীবন  
নীরবে মিটিয়া যাবে সকল সন্দেহ  

থেমে যাবে সহস্র বচন । 
তোমার চরণে আসি মাগিবে মরণ 

লক্ষ্যহারা শত শত মত  
যে দিকে ফিরাবে তুমি দুখানি নয়ন 

সে দিকে হেরিবে সবে পথ । 
 
 
অন্ধকার নাহি যায় বিবাদ করিলে  

মানে না বাহুর আক্রমণ । 
একটি আলোকশিখা সমুখে ধরিলে 

নীরবে করে সে পলায়ন । 
এস মা  উষার আলো  অকলঙ্ক প্রাণ  

দাঁড়াও এ সংসার  আঁধারে । 
জাগাও জাগ্রত হৃদে আনন্দের গান  

কূল দাও নিদ্রার পাথারে । 
 
 


    
    

    
    
    

  

