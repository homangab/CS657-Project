

  
    বাংলাভাষা-পরিচয় ১২,৫
                
    
    








  
  

        

      রবীন্দ্র রচনাবলী (://.-..)
    
 -->
    
    বাংলাভাষা-পরিচয় ১২,৫
    
    
    বাংলাভাষা-পরিচয় ১২

ফোড়বানা=ফুড়বানা, গোবর+ঐলা=গুবরৈলা।
 ‘আমাকে দিয়ে তার ঘোড়াটা কিনাইল’ বাক্যটাকে চলতি ভাষায় যদি বলে ‘আমাকে দিয়ে তার ঘোড়াটা কিনুল’, আমার বোধ হয় সেটা বেআড়া শোনাবে। এই ‘শোনাবে’ শব্দটা ‘শুনুবে’ হয়ে উঠতে বোধ হয় এখনো দেরি আছে।  আমরা  এক কালে  যে-সব  উচ্চারণে  অভ্যস্ত ছিলুম  এখন তার অন্যথা  দেখি,  যেমন  : পেতোল (পিতোল), ভেতোর (ভিতোর), তেতো (তিতো), সোন্দোর (সুন্দোর), ডাল দে (দিয়ে) মেখে খাওয়া, তার বে (বিয়ে) হয়ে গেল।
উকারের ধ্বনি তার পরবর্তী অক্ষরেও প্রতিধ্বনিত হতে পারে, এতে আশ্চর্যের কথা নেই, যেমন : মুণ্ডু কুণ্ডু শুদ্দুর রুদ্দুর পুত্তুর মুগুর। তবু ‘কুণ্ডল’ ঠিক আছে, কিন্তু ‘কুণ্ডুলি’তে লাগল উকার। ‘সুন্দর’ ‘সুন্দরী’তে কোনো  উৎপাত  ঘটে  নি।  অথচ  ‘গণনা’  শব্দে  অনাহূত  উকার  এসে  বানিয়ে  দিলে  ‘গুনে’।  ‘শয়ন’  থেকে  হল ‘শুয়ে’, ‘বয়ন’ থেকে ‘বুনে’, ‘চয়ন’ থেকে ‘চুনে’।
বাংলা অকারের প্রতি বাংলা ভাষার অনাদরের কথা পূর্বেই বলেছি। ইকার-উকারের পূর্বে তার স্বরূপ লোপ হয়ে ও হয়। ঐ নিরীহ স্বরের প্রতি একারের উপদ্রবও কম নয়। উচ্চারণে তার একটা অকার-তাড়ানো ঝোঁক আছে। তার প্রমাণ পাওয়া যায় সাধারণ লোকের মুখের উচ্চারণে। বাল্যকালে প্রলয়-ব্যাপারকে ‘পেল্লায়’ ব্যাপার বলতে শুনেছি মেয়েদের মুখে। সমাজের বিশেষ স্তরে আজও এর চলন আছে, এবং আছে : পেল্লাদ (প্রহ্লাদ), পেরনাম  (প্রণাম),  পেরথম  (প্রথম),  পেরধান  (প্রধান),  পেরজা  (প্রজা),  পেসোন্নো  (প্রসন্ন),  পেসাদ  অথবা পেরসাদ  (প্রসাদ)।  ‘প্রত্যাশা’  ও  ‘প্রত্যয়’  শব্দের  অপভ্রংশে  প্রথম  বর্ণে  হস্তক্ষেপ  না  করে  দ্বিতীয়  বর্ণে  বিনা কৈফিয়তে  একার  নিয়েছে  বাসা,  হয়েছে  ‘পিত্তেস’,  ‘পিত্তেয়’,  কখনো  হয়  ‘পেত্তয়’।  একারকে  জায়গা  ছেড়ে দিয়েছে ইকার এবং ঋকার, তারও  দৃষ্টান্ত আছে, যেমন :  সেদ্ধো (সিদ্ধ),  নেত্তো (নিত্য বা নৃত্য),  কেষ্টো (কিষ্টো), শেকোল (শিকল), বেরোদ (বৃহৎ), খেস্টান (খৃস্টান)। প্রথম বর্ণকে ডিঙিয়ে মাঝখানের বর্ণে একার লাফ দিয়েছে সেও লক্ষ্য করবার বিষয়, যেমন : নিশ্বেস বিশ্বেস, সরসে (সরস), নীরেস ঈশেন বিলেত বিকেল অদেষ্ট।
স্বরবর্ণের খেয়ালের আর-একটা দৃষ্টান্ত দেখানো যাক।—
 ‘পিটানো’ শব্দের প্রথম বর্ণের ইকার যদি অবিকৃত থাকে তা হলে দ্বিতীয় বর্ণের আকারকে দেয় ওকার করে, হয় ‘পিটোনো’। ইকার যদি বিগড়ে গিয়ে একার হয় তা হলে আকার থাকে নিরাপদে, হয় ‘পেটানো’। তেমনি : মিটোনো = মেটানো, বিলোনো = বেলানো, কিলোনো = কেলানো। ইকারে একারে যেমন অদল-বদলের সম্বন্ধ তেমনি উকারে ওকারে। শব্দের প্রথম বর্ণে উ যদি খাঁটি থাকে তা হলে দ্বিতীয় বর্ণের অকারকে পরাস্ত করে করবে ওকার। যেমন ‘ভুলানো’ হয়ে থাকে ‘ভুলোনো’। কিন্তু যদি ঐ উকারের স্খলন হয়ে হয় ওকার তা হলে আকারের ক্ষতি হয় না, তখন হয় ‘ভোলানো’। তেমনি : ডুবোনো = ডোবানো, ছুটোনো = ছোটানো। কিন্তু ‘ঘুমোনো’ কখনোই হয় না ‘ঘোমানো’, ‘কুলোনো’ হয় না ‘কোলানো’ কেন। অকর্মক বলে কি ওর স্বতন্ত্র বিধান।
দেখা যাচ্ছে বাংলা উচ্চারণে ইকার এবং উকার খুব কর্মিষ্ঠ, একার এবং ওকার ওদের শরণাগত, বাংলা অকার এবং আকার উৎপাত সইতেই আছে।
স্বরবর্ণের কোঠায় আমরা ঋ’কে ঋণস্বরূপে নিয়েছি বর্ণমালায়, কিন্তু উচ্চারণ করি ব্যঞ্জনবর্ণের রি। সেইজন্যে অনেক বাঙালি ‘মাতৃভূমি’কে বলেন ‘মাত্রিভূমি’। যে কবি তাঁর ছন্দে ঋকারকে স্বরবর্ণরূপে ব্যবহার করেন তাঁর ছন্দে ঐ বর্ণে অনেকের রসনা ঠোকর খায়।
সাধারণত বাংলায় স্বরের দীর্ঘ উচ্চারণ নেই। তবু কোনো কোনো স্থলে স্বরের উচ্চারণ কিছু পরিমাণে বা সম্পূর্ণ পরিমাণে দীর্ঘ হয়ে থাকে। হসন্ত বর্ণের পূর্ববর্তী স্বরবর্ণের নিকে কান দিলে সেটা ধরা পড়ে, যেমন ‘জল’। এখানে জ’এ যে অকার আছে তার


    
    

    
    
    

  

