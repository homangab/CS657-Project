

  
    পূরবী অদেখা ১
                
    
    








  
  

        

      রবীন্দ্র রচনাবলী (:)
    
 
    
    পূরবী অদেখা ১
    
    
    অদেখা

আসিবে সে আছি সেই আশাতে।

শোন নি কি দুজনাকে

নাম ধরে ওই ডাকে
নিশিদিন আকাশের ভাষাতে।

সুর বুকে আসে ভাসি

পথ চেনাবার বাঁশি
বাজে কোন্‌ ওপারের বাসাতে।

ফুল ফোটে বনতলে

ইশারায় মোরে বলে
‘আসিবে সে’ আছি সেই আশাতে।

এল না তো এখনো সে এল না।

আলোআঁধারের ঘোরে

যে ডাক শুনিনু ভোরে
সে শুধু স্বপন সে কি ছলনা?

হায় বেড়ে যায় বেলা

কবে শুরু হবে খেলা
সাজায়ে বসিয়া আছি খেলনা—

কিছু ভালো কিছু ভাঙা

কিছু কালো কিছু রাঙা
যারে নিয়ে খেলা সে তো এল না।

আসে নি তো এখনো সে আসে নি।

ভেবেছিনু আসে যদি

পাড়ি দেব ভরা নদী—
বসে আছি আজও তরী ভাসে নি।

মিলায় সিঁদুরআলো

গোধূলি সে হয় কালো
কোথা সে স্বপনবনবাসিনী?

মালতীর মালাগাছি



    
    

    
    
    

  

