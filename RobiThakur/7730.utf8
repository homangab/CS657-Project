

  
    আত্মপরিচয়- ৩, ১৪
                
    
    








  
  

        

      রবীন্দ্র রচনাবলী (://.-..)
    
 -->
    
    আত্মপরিচয়- ৩, ১৪
    
    
    আত্মপরিচয় ৩
আরাম হতে ছিন্ন করে 
সেই গভীরে লও গো মোরে 
অশান্তির অন্তরে যেথায় 

  শান্তি সুমহান । 

শারদোৎসব থেকে আরম্ভ করে ফাল্গুনী পর্যন্ত যতগুলি নাটক লিখেছি , যখন বিশেষ করে মন দিয়ে দেখি তখন দেখতে পাই , প্রত্যেকের ভিতরকার ধুয়োটা ঐ একই । রাজা বেরিয়েছেন সকলের সঙ্গে মিলে শারদোৎসব করবার জন্যে । তিনি খুঁজছেন তাঁর সাথি । পথে দেখলেন ছেলেরা শরৎপ্রকৃতির আনন্দে যোগ দেবার জন্যে উৎসব করতে বেরিয়েছে । কিন্তু একটি ছেলে ছিল — উপনন্দ — সমস্ত খেলাধুলো ছেড়ে সে তার প্রভুর ঋণ শোধ করবার জন্যে নিভৃতে বসে একমনে কাজ করছিল । রাজা বললেন , তাঁর সত্যকার সাথি মিলেছে , কেননা ঐ ছেলেটির সঙ্গেই শরৎপ্রকৃতির সত্যকার আনন্দের যোগ — ঐ ছেলেটি দুঃখের সাধনা দিয়ে আনন্দের ঋণ শোধ করছে — সেই দুঃখেরই রূপ মধুরতম । বিশ্বই যে এই দুঃখতপস্যায় রত ; অসীমের যে দান সে নিজের মধ্যে পেয়েছে অশ্রান্ত প্রয়াসের বেদনা দিয়ে সেই দানের সে শোধ করছে । প্রত্যেক ঘাসটি নিরলস চেষ্টার দ্বারা আপনাকে প্রকাশ করছে , এই প্রকাশ করতে গিয়েই সে আপন অন্তর্নিহিত সত্যের ঋণ শোধ করছে । এই যে নিরন্তর বেদনায় তার আত্মোৎসর্জন , এই দুঃখই তো তার শ্রী , এই তো তার উৎসব , এতেই তো সে শরতপ্রকৃতিকে সুন্দর করেছে , আনন্দময় করেছে । বাইরে থেকে দেখলে একে খেলা মনে হয় , কিন্তু এ তো খেলা নয় , এর মধ্যে লেশমাত্র বিরাম নেই । যেখানে আপন সত্যের ঋণশোধে শৈথিল্য , সেখানেই প্রকাশে বাধা , সেইখানেই কদর্যতা , সেইখানেই নিরানন্দ । আত্মার প্রকাশ আনন্দময় । এইজন্যেই সে দুঃখকে মৃত্যুকে স্বীকার করতে পারে — ভয়ে কিম্বা আলস্যে কিম্বা সংশয়ে এই দুঃখের পথকে যে লোক এড়িয়ে চলে জগতে সেই আনন্দ থেকে বঞ্চিত হয় । শারদোৎসবের ভিতরকার কথাটাই এই — ও তো গাছতলায় বসে বসে বাঁশির সুর শোনবার কথা নয় । 
রাজা নাটকে সুদর্শনা আপন অরূপ রাজাকে দেখতে চাইলে ; রূপের মোহে মুগ্ধ হয়ে ভুল রাজার গলায় দিলে মালা ; তার পরে সেই ভুলের মধ্যে দিয়ে , পাপের মধ্যে দিয়ে , যে অগ্নিদাহ ঘটালে , যে বিষম যুদ্ধ বাধিয়ে দিলে , অন্তরে বাহিরে যে ঘোর অশান্তি জাগিয়ে তুললে , তাতেই তো তাকে সত্য মিলনে পৌঁছিয়ে দিলে । প্রলয়ের মধ্যে দিয়ে সৃষ্টির পথ । তাই উপনিষদে আছে , তিনি তাপের দ্বারা তপ্ত হয়ে এই সমস্ত-কিছু সৃষ্টি করলেন । আমাদের আত্মা যা সৃষ্টি করছে তাতে পদে পদে ব্যথা । কিন্তু তাকে যদি ব্যথাই বলি তবে শেষ কথা বলা হল না , সেই ব্যথাতেই সৌন্দর্য , তাতেই আনন্দ । 
যে বোধে আমাদের আত্মা আপনাকে জানে সে বোধের অভ্যুদয় হয় বিরোধ অতিক্রম করে , আমাদের অভ্যাসের এবং আরামের প্রাচীরকে ভেঙে ফেলে । যে বোধে আমাদের মুক্তি , দুর্গং পথস্তৎ কবয়ো বদন্তি — দুঃখের দুর্গম পথ দিয়ে সে তার জয়ভেরী বাজিয়ে আসে — আতঙ্কে সে দিগ্‌দিগন্ত কাঁপিয়ে তোলে , তাকে শত্রু বলেই মনে করি , তার সঙ্গে লড়াই করে তবে তাকে স্বীকার করতে হয় — কেননা , নায়মাত্মা বলহীনেন লভ্যঃ । অচলায়তনে এই কথাটাই আছে । 
মহাপঞ্চক । তুমি কি আমাদের গুরু । 
দাদাঠাকুর । হাঁ । তুমি আমাকে চিনবে না কিন্তু আমিই তোমাদের গুরু । 
মহাপঞ্চক । তুমি গুরু ? তুমি আমাদের সমস্ত নিয়ম লঙ্ঘন করে কোন্‌ পথ দিয়ে এলে । তোমাকে কে মানবে । 
দাদাঠাকুর । আমাকে মানবে না জানি । কিন্তু আমিই তোমাদের গুরু । 
মহাপঞ্চক । তুমি গুরু ? তবে এই শত্রুবেশে কেন । 
দাদাঠাকুর । এই তো আমার গুরুর বেশ । তুমি যে আমার সঙ্গে লড়াই করবে — সেই লড়াই আমার গুরুর অভ্যর্থনা ।.. 


    
    

    
    
    

  

