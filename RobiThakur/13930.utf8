

  
    ছড়া৭ ২
                
    
    








  
  

        

      রবীন্দ্র রচনাবলী (:)
    
 
    
    ছড়া৭ ২
    
    
    ছড়া
মুখ ভেংচিয়ে হেড্‌মাস্টার 

মন্তুরে করে ঠাট্টা। 
চিন্তামণির কয়লাখনির 

কুলির ইন্‌ফ্লুয়েঞ্জা 
বিরিঞ্চিদের খাজাঞ্চি ওই 

চণ্ডীচরণ সেনজা। 
শিলচরে হায় কিলচড় খায় 

হস্টেলে যত ছাত্র 
হাজি মোল্লার দাঁড়িমাল্লার 

বাকি একজন মাত্র। 
দাওয়াইখানায় শিঙাড়া বানায় 

উচ্চিংড়েটা লাফ দেয় 
কনেস্টেবল পেতেছে টেব্‌ল্‌ 

খুদিরে চায়ের কাপ দেয়। 
গুবরেপোকার লেগেছে মড়ক 

তুবড়ি ছোটায় পঞ্চু 
ন্যায়রত্নের ঘাড়ের উপর 

কাকাতুয়া হানে চঞ্চু। 
সিরাজগঞ্জে বিরাট মিটিং 

তুলোবেরকরা বালিশ 
বংশু ফকির ভাঙা চৌকির 

পায়াতে লাগায় পালিশ। 
রাবণের দশ মুণ্ডে নেমেছে 

 বকুনি
ছাড়ায়ে মাত্রা 
নেড়ানেড়ি দলে হরিহরি বলে 

শেষ হল রামযাত্রা। 
    
    

    
    
    

  

