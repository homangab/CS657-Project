

  
    নৈবেদ্য - ৭৯
                
    
    








  
  

        

      রবীন্দ্র রচনাবলী (://.-..)
    
 -->
    
    নৈবেদ্য - ৭৯
    
    
    ৭৯

তোমারে বলেছে যারা পুত্র হতে প্রিয় , 
বিত্ত হতে প্রিয়তর , যা-কিছু আত্মীয় 
সব হতে প্রিয়তম নিখিল ভুবনে , 
আত্মার অন্তরতর , তাদের চরণে 
পাতিয়া রাখিতে চাহি হৃদয় আমার । 
সে সরল শান্ত প্রেম গভীর উদার — 
সে নিশ্চিত নিঃসংশয় , সেই সুনিবিড় 
সহজ মিলনাবেগ , সেই চিরস্থির 
আত্মার একাগ্র লক্ষ্য , সেই সর্ব কাজে 
সহজেই সঞ্চরণ সদা তোমা-মাঝে 
গম্ভীর প্রশান্ত চিত্তে , হে অন্তরযামী , 
কেমনে করিব লাভ ? পদে পদে আমি 
প্রেমের প্রবাহ তব সহজ বিশ্বাসে 
অন্তরে টানিয়া লব নিশ্বাসে নিশ্বাসে । 


    
    

    
    
    

  

