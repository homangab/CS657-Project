

  
    রোগশয্যায়   ২২
                
    
    








  
  

        

      রবীন্দ্র রচনাবলী (:)
    
 
    
    রোগশয্যায়   ২২
    
    
    ২২

মধ্যদিনে আধো ঘুমে আধো জাগরণে 
বোধ করি স্বপ্নে দেখেছিনু — 
আমার সত্তার আবরণ 
খসে পড়ে গেল 
অজানা নদীর স্রোতে 
লয়ে মোর নাম  মোর খ্যাতি  
কৃপণের সঞ্চয় যাকিছু  
লয়ে কলঙ্কের স্মৃতি 
মধুর ক্ষণের স্বাক্ষরিত  
গৌরব ও অগৌরব 
ঢেউয়ে ঢেউয়ে ভেসে যায়  
তারে আর পারি না ফিরাতে  
মনে মনে তর্ক করি আমিশূন্য আমি  
যাকিছু হারালো মোর 
সব চেয়ে কার লাগি বাজিল বেদনা । 
সে মোর অতীত নহে 
যারে লয়ে সুখে দুঃখে কেটেছে আমার রাত্রিদিন । 
সে আমার ভবিষ্যৎ 
যারে কোনো কালে পাই নাই  
যার মধ্যে আকাঙ্ক্ষা আমার 
ভূমিগর্ভে বীজের মতন 
অঙ্কুরিত আশা লয়ে 
দীর্ঘরাত্রি স্বপ্ন দেখেছিল 
অনাগত আলোকের লাগি । 


    
    

    
    
    

  

