

  
    উৎসর্গ - ২৫
                
    
    








  
  

        

      রবীন্দ্র রচনাবলী (://.-..)
    
 -->
    
    উৎসর্গ - ২৫
    
    
    ২৫
ক্ষান্ত করিয়াছ তুমি আপনারে , তাই হেরো আজি 
তোমার সর্বাঙ্গ ঘেরি পুলকিছে শ্যাম শস্পরাজি 
প্রস্ফুটিত পুষ্পজালে ; বনস্পতি শত বরষার 
আনন্দবর্ষণকাব্য লিখিতেছে পত্রপুঞ্জে তার 
বল্কলে শৈবালে জটে ; সুদুর্গম তোমার শিখর 
নির্ভয় বিহঙ্গ যত কলোল্লাসে করিছে মুখর । 
আসি নরনারীদল তোমার বিপুল বক্ষপটে 
নিঃশঙ্ক কুটিরগুলি বাঁধিয়াছে নির্ঝরিণীতটে । 
যেদিন উঠিয়াছিলে অগ্নিতেজে স্পর্ধিতে আকাশ , 
কম্পমান ভূমণ্ডলে , চন্দ্রসূর্য করিবারে গ্রাস — 
সেদিন হে গিরি , তব এক সঙ্গী আছিল প্রলয় ; 
যখনি থেমেছ তুমি , বলিয়াছ ‘আর নয় নয় ' , 
চারি দিক হতে এল তোমা ' পরে আনন্দনিশ্বাস , 
তোমার সমাপ্তি ঘেরি বিস্তারিল বিশ্বের বিশ্বাস । 


    
    

    
    
    

  

