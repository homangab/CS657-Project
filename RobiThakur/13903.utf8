

  
    ছড়া১ ১
                
    
    








  
  

        

      রবীন্দ্র রচনাবলী (:)
    
 
    
    ছড়া১ ১
    
    
    ১

সুবলদাদা আনল টেনে আদমদিঘির পাড়ে
লাল বাঁদরের নাচন সেথায় রামছাগলের ঘাড়ে।
বাঁদরওয়ালা বাঁদরটাকে খাওয়ায় শালিধান্য
রামছাগলের গম্ভীরতা কেউ করে না মান্য।
দাড়িটা তার নড়ে কেবল বাজে রে ডুগডুগি।
কাৎলা মারে লেজের ঝাপট জল ওঠে বুগ্‌বুগি।
রামছাগলের ভারী গলায় ভ্যাভ্যা রবের ডাকে
সুড়সুড়ি দেয় থেকে থেকে চৌকিদারের নাকে।
হাঁচির পরে বারে বারে যতই হাঁচি ছাড়ে
বাতাসেতে ঘন ঘন কোদাল যেন পাড়ে।
হাঁচির পরে সারি সারি হাঁচি নামার চোটে
তেঁতুলবনে ঝড়ের দমক যেন মাথা কোটে
গাছের থেকে ইঁচড়গুলো খসে খসে পড়ে
তালের পাতা ডাইনে বাঁয়ে পাখার মতো নড়ে।
দত্তবাড়ির ঘাটের কাছে যেমনি হাঁচি পড়া
আঁৎকে উঠে কাঁখের থেকে বউ ফেলে দেয় ঘড়া।
কাকেরা হয় হতবুদ্ধি বকের ভাঙে ধ্যান
এজলাসেতে চমকে ওঠেন হরিমোহন সেন।
টেবিলেতে তুফান ওঠে চাপেয়ালার তলে
বিষম লেগে শৌখিনদের চোখ ভেসে যায় জলে।
বিদ্যালয়ের মঞ্চ’পরে টাকপড়া শির টলে—
পিঠ পেতে দেয় চ’ড়ে বসে টেরিকাটার দলে।
গুঁতো মেরে চালায় তারে সেলাম করে আদায়
একটু এদিকওদিক হলে বিষম দাঙ্গা বাধায়।
লোকে বলে কলঙ্কদল সূর্যলোকের আলো
দখল ক’রে জ্যোতির্লোকের নাম করেছে কালো।
তাই তো সবই উলটপালট উপরনামন নীচে—
ভয়ে ভয়ে নিচু মাথায় সমুখটা যায় পিছে।
হাঁচির ধাক্কা এতখানি এটা গুজব মিথ্যে—
এই নিয়ে সব কলেজপড়া বিজ্ঞানীদের চিত্তে


    
    

    
    
    

  

