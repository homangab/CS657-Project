

  
    প্রভাতসংগীত মহাস্বপ্ন ২
                
    
    








  
  

        

      রবীন্দ্র রচনাবলী (:)
    
 
    
    প্রভাতসংগীত মহাস্বপ্ন ২
    
    
    প্রভাতসংগীত

বরষা হইয়া বৃদ্ধ শ্বেতকেশ শীত হয়ে যায়
যযাতির মতো পুন বসন্তযৌবন ফিরে পায়।
এক শুধু পুরাতন আর সব নূতন নূতন
এক পুরাতন হৃদে উঠিতেছে নূতন স্বপন।
অপূর্ণ স্বপনসৃষ্ট মানুষেরা অভাবের দাস
জাগ্রত পূর্ণতাতরে পাইতেছে কত না প্রয়াস।
চেতনা ছিঁড়িতে চাহে আধোঅচেতন আবরণ
দিনরাত্রি এই আশা এই তার একমাত্র পণ।
পূর্ণ আত্মা জাগিবেন কভু কি আসিবে হেন দিন?
অপূর্ণ জগৎস্বপ্ন ধীরে ধীরে হইবে বিলীন?
চন্দ্রসূর্যতারকার অন্ধকার স্বপ্নময়ী ছায়া
জ্যোতির্ময় সে হৃদয়ে ধীরে ধীরে মিলাইবে কায়া।
পৃথিবী ভাঙিয়া যাবে একে একে গ্রহতারাগণ
ভেঙে ভেঙে মিলে যাবে একেকটি বিম্বের মতন।
চন্দ্রসূর্যগ্রহ চেয়ে জ্যোতির্ময় মহান্‌ বৃহৎ
জীবআত্মা মিলাইবে একেকটি জলবিম্ববৎ।
কভু কি আসিবে দেব সেই মহাস্বপ্নভাঙা দিন
সত্যের সমুদ্রমাঝে আধো সত্য হয়ে যাবে লীন?
আধেক প্রলয়জলে ডুবে আছে তোমার হৃদয়
বলো দেব কবে হেন প্রলয়ের হইবে প্রলয়।



    
    

    
    
    

  

