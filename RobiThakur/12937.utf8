

  
    রোগশয্যায়   ১২
                
    
    








  
  

        

      রবীন্দ্র রচনাবলী (:)
    
 
    
    রোগশয্যায়   ১২
    
    
    ১২

সকাল বেলায় উঠেই দেখি চেয়ে  
যাহা তাহা রয়েছে ঘর ছেয়ে — 
খাতাপত্র কোথায় রাখি কী যে  
হাতড়ে বেড়াই  খুঁজে না পাই নিজে । 
দামী যত কোথায় কী হয় জমা — 
ছড়াছড়ি  নাই কোনো তার সেমিকোলন কমা । 
পড়ে আছে পত্রবিহীন লেফাফা সব ছিন্ন — 
এই তো দেখি পুরুষ জাতের জাতকুঁড়েমির চিহ্ন । 
পরক্ষণেই নামে কাজে মেয়ের হস্ত দুটি  
মুহূর্তেকেই বিলুপ্ত হয় যেথায় যত ত্রুটি । 
দ্রুত হস্তে নিলজ্জ সব বিশৃঙ্খলার প্রতি 
নিয়ে আসে শোভনা তার চরম সদগতি । 
ছেঁড়ার ক্ষত আরোগ্য হয়  দাগীর লজ্জা ঢাকে  
অদরকারীর গোপন বাসা কোথাও নাহি থাকে । 
অগোছালোর মধ্যে থাকি ভাবি অবাকপারা — 
সৃষ্টিতে এই পুরুষ মেয়ের চলেছে দুই ধারা  
পুরুষ আপন চারি দিকে জমায় আবর্জনা  
মেয়ে এসে নিত্য তারে করিছে মার্জনা । 
 


    
    

    
    
    

  

