

  
    পরিশিষ্ট৩০
                
    
    








  
  

        

      রবীন্দ্র রচনাবলী (:)
    
 
    
    পরিশিষ্ট৩০
    
    
    পরিশিষ্ট

জ্ঞান করিতেন খেতাবলাভকে নহে। দশের নিকট ধন্য হইবার আকাঙক্ষা তাঁহাদের প্রবল ছিল। তখন এইসকল হিতকার্য রাজসম্মানের মূল্যস্বরূপ ছিল না ইহাতে সাধারণের সম্মান আকর্ষণ
করিত। সেই সাধারনের সম্মানের প্রতি তাঁহাদের উপেক্ষা ছিল না। রানী ভবানী রাজা কৃষ্ণচন্দ্র ইঁহারা তৎকালীন নবাবদত্ত বিশেষ অনুগ্রহের দ্বারা উজ্জ্বল নহেন ইঁহারা বিচিত্র কীর্তিদ্বারা লোকসাধারণের হৃদয়ের মধ্যে আপন অক্ষয় মূর্তি স্থাপন করিয়াছেন। তখন জনগণের নিকট হইতে হিতকারী দেশপতিগণ যে খেতাব লাভ করিতেন তাহা আধুনিক দেশী বিলাতি সর্বপ্রকার খেতাবের অপেক্ষা অনেক উচ্চ তাহা নিম্নে উদ্‌ধৃত হইল—
				আর্তানাম্‌ ইহ জন্তুনাম্‌ আর্তিচ্ছেদং করোতি যঃ
				শঙ্খচক্রগদাহীনো দ্বিভুজঃ পরমেশ্বরঃ।
	কীর্তিস্থাপনের দ্বারা লোকহিতসাধন অথবা সাধারণের নিকট খ্যাতিলাভ এখনকার ধনীগণের নিকট তেমন স্পৃহনীয় নহে।
	আরব্য উপন্যাসে সিন্ধবাদের কাহিনীতে পড়া যায় যে চুম্বকশৈলের আকর্ষণে দূর হইতে জাহাজের সমস্ত লোহার পেরেক ছুটিয়া বাহির হইয়া আসিত তেমনি আমাদের যেসকল ধনী জমিদার আপন আপন ভূখন্ডের মধ্যে দৃঢ়ভাবে নিহিত ছিলেন দানধ্যান ক্রিয়াকলাপ এবং লোকহিতকর বিচিত্র স্থায়ী কীর্তিদ্বারা এই জীর্ণ দেশটাকে একপ্রকার জুড়িয়া রাখিয়া বহুলোকবহনকার্য সম্পন্ন করিতেছিলেন প্রবল ইংরাজরাজার সমুচ্চ চুম্বকশৈল অলক্ষ্যে অনায়াসে তাঁহাদিগকে দেশের লোকের নিকট হইতে ছিঁড়িয়া যেন একমাত্র নিজের দিকে আকর্ষণ করিয়া আনিতেছে। সমস্ত পূজাঅর্চনা দানদক্ষিণা সাহেবের অভিমুখে সমস্ত খ্যাতিপ্রতিপত্তি সম্মানসমাদর সাহেবের হস্ত হইতে। সেকালে রাজার আকর্ষণ এবং স্বদেশী সাধারণের আকর্ষণ অন্তত সমান ছিল— নবাববাদশারা আমাদের ধনী জমিদারগণকে দেশের কাছ হইতে এমন করিয়া টানিয়া গ্রাস করিতে পারে নাই কর্তব্যঅকর্তব্যের আদর্শ স্ততিনিন্দার চরম দণ্ডপুরস্কারবিধান দেশের লোকের হাতে ছিল।
	অতএব দেখা যাইতেছে সেকালে বিশিষ্ট ব্যক্তিরা সর্বসাধারনের সহিত যে হিতানুষ্টানসূত্রে বদ্ধ ছিলেন একালে তাহাও নাই আবার নিজেদের মধ্যে একটা অভিজাতমন্ডলী বন্ধন করিয়া সম্প্রদায়গত মহত্ত্বকে অক্ষুণ্ণভাবে রক্ষণ ও পোষণ তাহারও সম্ভাবনা নাই। ইঁহারা নিজ গৌরবেও উচ্চ নহেন সর্বসাধারনের সহিত ঐক্যদ্বারাও বৃহৎ বলিষ্ঠ নহেন। ইঁহারা বিলাতের লর্ড্‌দের ন্যায় স্বতন্ত্র নহেন বিলাতের জননায়কদের ন্যায়ও প্রবল নহেন। ইঁহারা বনস্পতির ন্যায় বিচ্ছিন্ন বৃহৎ নহেন ওষধির মতো ব্যাপ্ত বিস্তৃতও নহেন ইঁহারা কুষ্মাণ্ডলতার ন্যায় একমাত্র গবর্মেন্টের আশ্রয়যষ্টি বাহিয়া উন্নতির পথে চড়িতে চাহেন— ভুলিয়া যান যে সেই সংকীর্ণ রাজদণ্ডবাহী উচ্চতা অপেক্ষা গুল্মসমাজের খর্বতা শ্রেয় এবং তৃণসমাজের নম্রতা শোভন।
	পুরাকালের বড়ো জমিদারগণ রাস্তাঘাট করিয়া সাধারণের অভাবমোচন যাত্রাগান প্রভৃতি উৎসবের দ্বারা সাধারণের আমোদবিধান এবং গুণী পন্ডিত ও কবিদের প্রতিপালনদ্বারা দেশের শিল্পসাহিত্যের রক্ষণ ও পালন করিতেন। তাঁহারাই আমাদের দেশে দানশীলতার ও সমাজহিতৈষার উচ্চ আদর্শ জাগ্রত করিয়া রাখিয়াছিলেন। শুভানুষ্টান উপলক্ষে ত্যাগস্বীকারে পরাঙ্মুখতা যে লজ্জাকর তাহা তাঁহারাই দেশের হৃদয়ে বদ্ধমূল করিয়াছিলেন।
	বর্তমান জমিদারগণ যদি সেকালের দৃষ্টান্ত অনুসারে কেবল রাজার মুখ না চাহিয়া খেতাবের লক্ষ্য ছাড়িয়া জনহিতসাধন ও দেশের শিল্পসাহিত্যের রক্ষণপালনে সহায়তা করেন তবেই তাঁহাদের ক্ষমতার সার্থকতা হয় এবং গৌরব বাড়িয়া উঠে।
	যখন আমাদের রাজা বিদেশী এবং তাঁহাদের রুচি ভাষা ও সাহিত্য স্বতন্ত্র তখন দেশী ভাষা ও সাহিত্যের অবহেলা অবশ্যম্ভাবী। যাঁহারা জীবিকাসংগ্রামে প্রবৃত্ত বাংলা ভাষার দিকে তাকাইবার সময় তাঁহাদের নাই। সর্বত্রই দেশের ধনীগণ স্বদেশীয় তরুণ সাহিত্যের পালনকর্তা। আমাদের বিদেশীশাসিত দেশে সাহিত্যের পক্ষে ধনীদের সহায়তা বিশেষ আবশ্যক।
	কিন্তু মুখ্য জমিদারগণ— জমিদারসভার প্রধান প্রতিনিধিবর্গ ইংরাজি শেখেন ইংরাজি লেখেন ইংরাজি বলেন। পিতাকেও 
    
    

    
    
    

  

