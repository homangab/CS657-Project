

  
    মহুয়া  আহ্বান  ১
                
    
    








  
  

        

      রবীন্দ্র রচনাবলী (:)
    
 
    
    মহুয়া  আহ্বান  ১
    
    
    আহ্বান 
কোথা আছ ডাকি আমি । শোনো  শোনো  আছে প্রয়োজন 
একান্ত আমারে তব । আমি নহি তোমার বন্ধন — 
পথের সম্বল মোর প্রাণে ।  দুর্গমে চলেছ তুমি 
নীরস নিষ্ঠুর পথে — উপবাসহিংস্র সেই ভূমি 
আতিথ্যবিহীন  উদ্ধত নিষেধদণ্ড রাত্রিদিন 
উদ্যত করিয়া আছে ঊর্ধ্বপানে ।  আমি ক্লান্তিহীন 
সেই সঙ্গ দিতে পারি  প্রাণবেগে বহন যে করে 
শুশ্রূষার পূর্ণশক্তি আপনার নিঃশঙ্ক অন্তরে — 
যথা রুক্ষ রিক্তবৃক্ষ শৈলবক্ষ ভেদি অহরহ 
দুর্দাম নির্ঝরে ঢালে দুর্নিবার সেবার আগ্রহ  
শুকায় না রসবিন্দু প্রখর নির্দয় সূর্যতেজে  
নীরস প্রস্তরমুষ্টিতলে দৃঢ়বলে রাখে সেযে 
অক্ষয় সম্পদরাশি ।  সহাস্য উজ্জ্বল গতি তার 
দুর্যোগে অপরাজিত  অবিচল বীর্যের আধার । 


    
    

    
    
    

  

