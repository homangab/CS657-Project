

  
    আত্মপরিচয়  ৫ ৫
                
    
    








  
  

        

      রবীন্দ্র রচনাবলী (:)
    
 
    
    আত্মপরিচয়  ৫ ৫
    
    
    আত্মপরিচয় ৫
আবৃত্তি  করতে করতে আমার মন  বিশ্বব্যাপী পরিপূর্ণতা অন্তরদৃষ্টিতে মানতে অভ্যাস করেছে। সেই পূর্ণতা বস্তুর নয় সে আত্মার তাই তাকে স্পষ্ট জানতে গেলে বস্তুগত আয়োজনকে লঘু করতে হয়। যাঁরা প্রথম অবস্থায় আমাকে এই আশ্রমের মধ্যে দেখেছেন তাঁরা নিঃসন্দেহে জানেন এই আশ্রমের স্বরূপটি আমার মনে কিরকম ছিল। তখন উপকরণবিরলতা  ছিল  এর  বিশেষত্ব।  সরল  জীবনযাত্রা  এখানে  চার  দিকে  বিস্তার  করেছিল  সত্যের  বিশুদ্ধ স্বচ্ছতা।  খেলাধুলোয়  গানে  অভিনয়ে  ছেলেদের  সঙ্গে  আমার  সম্বন্ধ  অবারিত  হত  নবনবোন্মেষশালী আত্মপ্রকাশে। যে শান্তকে শিবকে অদ্বৈতকে ধ্যানে অন্তরে আহ্বান করেছি তখন তাঁকে দেখা সহজ ছিল কর্মে। কেননা কর্ম ছিল সহজ দিনপদ্ধতি ছিল সরল ছাত্রসংখ্যা ছিল স্বল্প এবং অল্প যেকয়জন শিক্ষক ছিলেন আমার  সহযোগী  তাঁরা  অনেকেই  বিশ্বাস  করতেন  এতস্মিন্নু  খলু  অক্ষরে  আকাশ  ওতশ্চ  প্রোতশ্চ—  এই অক্ষরপুরুষে আকাশ ওতপ্রোত। তাঁরা বিশ্বাসের সঙ্গেই বলতে পারতেন তমেবৈকং জানথ আত্মানম্‌— সেই এককে  জানো  সর্বব্যাপী  আত্মাকে  জানো  আত্মন্যেব  আপন  আত্মাতেই  প্রথাগত  আচারঅনুষ্ঠানে  নয় মানবপ্রেমে  শুভকর্মে  বিষয়বুদ্ধিতে  নয়  আত্মার  প্রেরণায়।  এই  আধ্যাত্মিক  শ্রদ্ধার  আকর্ষণে  তখনকার দিনকৃত্যের অর্থদৈন্যে ছিল ধৈর্যশীল ত্যাগধর্মের উজ্জ্বলতা।
সেই  একদিন  তখন  বালক  ছিলাম।  জানি  নে  কোন্‌  উদয়পথ  দিয়ে  প্রভাতসূর্যের  আলোক  এসে  সমস্ত মানবসম্বন্ধকে  আমার  কাছে  অকস্মাৎ  আত্মার  জ্যোতিতে  দীপ্তিমান  করে  দেখিয়েছিল।  যদিও  সে  আলোক প্রাত্যহিক  জীবনের  মলিনতায়  অনতিবিলম্বে  বিলীন  হয়ে  গেল  তবু  মনে  আশা  করেছিলুম  পৃথিবী  থেকে অবসর নেবার পূর্বে একদিন নিখিল মানবকে সেই এক আত্মার আলোকে প্রদীপ্তরূপে প্রত্যক্ষ দেখে যেতে পারব। কিন্তু অন্তরের উদয়াচলে সেই জ্যোতিপ্রবাহের পথ নানা কুহেলিকায় আচ্ছন্ন হয়ে গেল। তা হোক তবু জীবনের কর্মক্ষেত্রে আনন্দের সঞ্চিত সম্বল কিছু দেখে যেতে পারলুম। এই আশ্রমে একদিন যে যজ্ঞভূমি রচনা করেছি সেখানকার নিঃস্বার্থ অনুষ্ঠানে সেই মানবের আতিথ্য রক্ষা করতে পেরেছি যাকে উদ্দেশ করে বলা হয়েছে ‘অতিথিদেবো ভব’। অতিথির মধ্যে আছেন দেবতা। কর্মসফলতার অহংকার মনকে অধিকার করে নি তা বলতে পারি নে কিন্তু সেই দুর্বলতাকে অতিক্রম করে উদ্‌বেল হয়েছে আত্মোৎসর্গের চরিতার্থতা। এখানে দুর্লভ সুযোগ পেয়েছি বুদ্ধির সঙ্গে শুভবুদ্ধিকে নিষ্কাম সাধনায় সম্মিলিত করতে।
সকল জাতির সকল সম্প্রদায়ের আমন্ত্রণে এখানে আমি শুভবুদ্ধিকে জাগ্রত রাখবার শুভ অবকাশ ব্যর্থ করি নি। বার বার কামনা করেছি—        

য একোহবর্ণো বহুধা শক্তিযোগাৎ
বর্ণাননেকান্‌ নিহিতার্থো দধাতি
বিচৈতি চান্তে বিশ্বমাদৌ স দেবঃ
স নো বুদ্ধ্যা শুভয়া সংযুনক্তু।


    
    

    
    
    

  

