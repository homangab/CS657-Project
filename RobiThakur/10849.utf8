

  
    লেখন১৮
                
    
    








  
  

        

      রবীন্দ্র রচনাবলী (:)
    
 
    
    লেখন১৮
    
    
    লেখন

কাছে থাকার আড়ালখানা
 ভেদ ক’রে 
তোমার প্রেম দেখিতে যেন 
 পায় মোরে ॥

১২৮  
 
ওই শুন বনে বনে কুঁড়ি বলে তপনেরে ডাকি — 


‘খুলে দাও আঁখি’॥ 

১২৯ 

ধরার মাটির তলে বন্দী হয়ে যেআনন্দ আছে 
কচিপাতা হয়ে এল দলে দলে অশথের গাছে । 
বাতাসে মুক্তির দোলে ছুটি পেল ক্ষণিক বাঁচিতে  
নিস্তব্ধ অন্ধের স্বপ্ন দেহ নিল আলোয় নাচিতে ॥

১৩০ 
 
খেলার খেয়ালবশে কাগজের তরী 
স্মৃতির খেলেনা দিয়ে দিয়েছিনু ভরি 
যদি ঘাটে গিয়ে ঠেকে প্রভাতবেলায় 
তুলে নিয়ো তোমাদের প্রাণের খেলায় ॥

১৩১ 
 
দিনের আলোক যবে রাত্রির অতলে 
 হয়ে যায় হারা 
আঁধারের ধ্যাননেত্রে দীপ্ত হয়ে জ্বলে 
 শত লক্ষ তারা । 
আলোহীন বাহিরের আশাহীন দয়াহীন ক্ষতি 
পূর্ণ করে দেয় যেন অন্তরের অন্তহীন জ্যোতি ॥ 

১৩২ 
 
অস্তরবির আলোশতদল 

মুদিল অন্ধকারে । 
ফুটিয়া উঠুক নবীন ভাষায় 
শ্রান্তিবিহীন নবীন আশায় 

নব উদয়ের পারে ॥ 

১৩৩ 
 
জীবনখাতার অনেক পাতাই এমনিতরো শূন্য থাকে  
আপন মনের ধেয়ান দিয়ে পূর্ণ করে লও না তাকে । 

সেথায় তোমার গোপন কবি 

রচুক আপন স্বর্গছবি  
পরশ করুক দৈববাণী সেথায় তোমার কল্পনাকে ॥ 

১৩৪ 



    
    

    
    
    

  

