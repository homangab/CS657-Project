

  
    চিরকুমার-সভা - দ্বিতীয় অঙ্ক - প্রথম দৃশ্য , ২৯
                
    
    








  
  

        

      রবীন্দ্র রচনাবলী (://.-..)
    
 -->
    
    চিরকুমার-সভা - দ্বিতীয় অঙ্ক - প্রথম দৃশ্য , ২৯
    
    
    চিরকুমার-সভা

গণ্ডার লুঠি তো ভাণ্ডার' যদি পণ ক'রে বস তবে গণ্ডারও বাঁচবে , ভাণ্ডারও বাঁচবে , তুমিও যেমন আরামে আছ তেমনি আরামে থাকবে । আমি প্রস্তাব করি , আমরা প্রত্যেকে দুটি করে বিদেশী ছাত্র পালন করব , তাদের পড়াশুনো এবং শরীরমনের সমস্ত চর্চার ভার আমাদের উপর থাকবে । 
শ্রীশ । এই তোমার কাজ ! এর জন্যই আমরা সন্ন্যাসধর্ম গ্রহণ করেছি ? শেষকালে ছেলে মানুষ করতে হবে ! তা হলে নিজের ছেলে কী অপরাধ করেছে । 
বিপিন । ( বিরক্ত হইয়া ) তা যদি বল তা হলে সন্ন্যাসীর তো কর্মই নেই ; কর্মের মধ্যে ভিক্ষে আর ভ্রমণ আর ভণ্ডামি । 
শ্রীশ । ( রাগিয়া ) আমি দেখছি আমাদের মধ্যে কেউ কেউ আছেন এ সভার মহৎ উদ্দেশ্যের প্রতি যাঁদের শ্রদ্ধামাত্র নেই , তাঁরা যত শীঘ্র এ সভা পরিত্যাগ করে সন্তানপালনে প্রবৃত্ত হন ততই আমাদের মঙ্গল । 
বিপিন । ( আরক্তবর্ণ হইয়া ) নিজের সম্বন্ধে কিছু বলতে চাই নে , কিন্তু এ সভায় এমন কেউ কেউ আছেন যাঁরা সন্ন্যাসগ্রহণের কঠোরতা এবং সন্তানপালনের ত্যাগস্বীকার দুয়েরই অযোগ্য , তাঁদের — 
চন্দ্রবাবু । ( চোখের কাছ হইতে কার্যবিবরণের খাতা নামাইয়া ) উত্থাপিত প্রস্তাব সম্বন্ধে পূর্ণবাবুর অভিপ্রায় জানতে পারলে আমার মন্তব্য প্রকাশ করবার অবসর পাই । 
পূর্ণ । অদ্য বিশেষরূপে সভার ঐক্য - বিধানের জন্য একটা কাজ অবলম্বন করবার প্রস্তাব করা হয়েছে । কিন্তু কাজের প্রস্তাবে ঐক্যের লক্ষণ কিরকম পরিস্ফুট হয়ে উঠেছে সে আর কাউকে চোখে আঙুল দিয়ে দেখাবার দরকার নেই । ইতিমধ্যে আমি যদি আবার একটা তৃতীয় মত প্রকাশ করে বসি তা হলে বিরোধানলে তৃতীয় আহুতি দান করা হবে — অতএব আমার প্রস্তাব এই যে , সভাপতিমশায় আমাদের কাজ নির্দেশ করে দেবেন এবং আমরা তাই শিরোধার্য করে নিয়ে বিনা বিচারে পালন করে যাব , কার্যসাধন এবং ঐক্যসাধনের এই একমাত্র উপায় আছে । 

পাশের ঘরে এক ব্যক্তি আবার একবার নড়িয়া - চড়িয়া বসিল 
এবং তাহার চাবি ঝন্‌ করিয়া উঠিল 
&; 
চন্দ্রবাবু । আমাদের প্রথম কর্তব্য ভারতবর্ষের দারিদ্র্যমোচন , এবং তার আশু উপায় বাণিজ্য । আমরা কয়জনে বড়ো বাণিজ্য চালাতে পারি নে , কিন্তু তার সূত্রপাত করতে পারি । মনে করো আমরা সকলেই যদি দিয়াশলাই সম্বন্ধে পরীক্ষা আরম্ভ করি । এমন যদি একটা কাঠি বের করতে পারি যা সহজে জ্বলে , শীঘ্র নেবে না এবং দেশের সর্বত্র প্রচুর পরিমাণে পাওয়া যায়,তা হলে দেশে সস্তা দেশালাই - নির্মাণের কোনো বাধা থাকে না । আমি বলছি শুধু ও জিনিসটা প্রস্তুত করার প্রণালী জানলেই তো হবে না। আমাদের দেশে যত রকম কাঠ মেলে তার মধ্যে কোন্‌ কাঠটা সব চেয়ে দাহ্য তার সন্ধান করা চাই । 
বিপিন । দাহনতত্ত্ব সম্বন্ধে পূর্ণবাবুর কিছু অভিজ্ঞতা আছে বলে মনে হয় । 
চন্দ্রবাবু । তাই নাকি । কী পূর্ণ , তুমি কি দাহ্য পদার্থের পরীক্ষা করেছ নাকি । 
পূর্ণ । আমার মনে হয় খ্যাংরা কাঠি জিনিসটা সস্তাও বটে অথচ — 


বিপিন । হাঁ , অথচ ওটা সহজেই জ্বালা ধরিয়ে দেয় , কিন্তু কুমার - সভায় তার পরীক্ষা সহজ নয় । 
চন্দ্রবাবু । কী বলছেন বিপিনবাবু । কথাটা শুনতে পেলুম না । 
বিপিন । আমি বলছিলুম , আমাদের দেশে দাহ্য পদার্থ যথেষ্ট আছে , যাতে দাহন করে এমন জিনিসেরও অভাব নেই ; কিন্তু পরীক্ষাটা খুব বিবেচনাপূর্বক করা চাই । 
    
    

    
    
    

  

