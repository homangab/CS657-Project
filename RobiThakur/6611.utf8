

  
    পরিত্রাণ- চতুর্থ অঙ্ক-  দ্বিতীয় দৃশ্য, ৫০
                
    
    








  
  

        

      রবীন্দ্র রচনাবলী (://.-..)
    
 -->
    
    পরিত্রাণ- চতুর্থ অঙ্ক-  দ্বিতীয় দৃশ্য, ৫০
    
    
    পরিত্রাণ
রামমোহন । এক বিবাহের লগ্নে মহারাজ তোমাদের ঘরে গিয়েছিলেন — আজ কোন্‌ বিবাহের লগ্নে তুমি তাঁর ঘরের সামনে এসে পৌঁছলে । আর , আমার এমন কপাল আজ আমি বেঁচে আছি । চল্‌ মা , ফিরে চল্‌ , আর এক দণ্ড নয় — ওই বাঁশি আমার কানে বিষ ঢালছে । ওরে , আর-একদিন কী বাঁশি শুনেছিলুম , সেই কথা মনে পড়ছে । চল্‌ চল্‌ , ফিরে চল্‌ । অমন চুপ করে বসে রইলে কেন মা ? কেমন করে যে কাঁদতে হয় তাও কি একেবারে ভুলে গেছ । 
বিভা । মোহন , আমার একটি কথা রাখতে হবে । 
রামমোহন । কী কথা । 
বিভা । আমাকে সঙ্গে করে নিয়ে যেতে হবে । যদি না যাস আমি একলা যাব । 
রামমোহন । সে আজ ময়ূরপংখিতে চড়বে , আর তুমি আজ হেঁটে যাবে ? 
বিভা । হেঁটে যাওয়াই আমাকে সাজে — আমি হেঁটেই যাব । তুই সঙ্গে যাবি নে ? 
রামমোহন । আমি সঙ্গে যাব না , তো কে যাবে । কিন্তু মা , সে সভায় আজ তুমি কিসের জন্যে যাবে । 
বিভা । তা বটে , কেন যাব । মোহন , আমাকে দুঃখ সইতে হবে সে কথাটা হঠাৎ আমি ভুলে গিয়েছিলুম — ভেবেছিলুম , যা ভোগ হবার তা বুঝি হয়ে চুকে গেছে । 
রামমোহন । কেন মা , তুমি সতীলক্ষ্মী , তুমি দুঃখ কেন পাও । 
বিভা । মোহন , সেদিন অপরাধ যে সত্যি হয়েছিল । সে অপরাধের শাস্তি না হয়ে তো মিটবে না , সে শাস্তি আমিই নিলুম — প্রায়শ্চিত্ত আমাকে দিয়েই হবে । 
রামমোহন । মা , তোমার পিতার হাতের আঘাত সেও তুমিই মাথায় করে নিয়েছ , আবার তোমার স্বামীর হাতের আঘাত সেও তুমিই নিলে। কিন্তু আমি বলছি মা , সকলের চেয়ে বড়ো দণ্ড পেলে তোমার স্বামী । সে আজ দ্বারের কাছ থেকেও তোমাকে হারালো। 
উদয়াদিত্যের প্রবেশ 
উদয় । ওরে বিভা! 
বিভা । দাদা , সব জানি । কিছু ভেবো না । 
উদয় । এখন কী করবি বোন। 
বিভা । ভেবেছিলুম রাজবাড়িতে একবার যাব , কিন্তু যাব না । 
রামমোহন । মা , যেয়ো না , যেয়ো না । গেলে তোমার অপমান হত — সেই অপমানে তোমার স্বামীর পাপ আরো বাড়ত। 
বিভা । আমার মান-অপমান সব চুকে গেছে । কিন্তু দাদার অপমান হত যে । দাদা , এবার নৌকা ফেরাও। 
উদয় । তুই কোথায় যাবি বিভা। 
বিভা । তোমার সঙ্গে কাশী যাব । আমি আজ মুক্তি পেয়েছি । এখন তোমার চরণসেবা করে আমার জীবন আনন্দে কাটবে। মোহন ,তুই তোর প্রভুর কাছে ফিরে যা। 
রামমোহন । ওই দেখো মা , ফেরবার পথে আগুন লেগেছে , ওই-যে ময়ূরপংখি চলেছে । ও পথ আমার পথ নয়। 
ধনঞ্জয়ের প্রবেশ 

বিভা । বৈরাগী ঠাকুর! 




    
    

    
    
    

  

