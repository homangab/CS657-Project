

  
    যোগাযোগ- প্রথম অঙ্ক- দ্বিতীয়  দৃশ্য, ১১
                
    
    








  
  

        

      রবীন্দ্র রচনাবলী (://.-..)
    
 -->
    
    যোগাযোগ- প্রথম অঙ্ক- দ্বিতীয়  দৃশ্য, ১১
    
    
    যোগাযোগ

গোমৃগদ্বিজ কাউকে মানবার মতো মানুষ নয়। তবু যদি বলো একবার নাহয় — 
বিপ্রদাস । না , না , কিছু বোলো না । 
কুমুদিনী । কাকাবাবু , বারণ করে পাঠাও। 
দেওয়ানজি । কী বারণ করব ? 
কুমুদিনী । পাখি মারতে । 
বিপ্রদাস । ওরা ভুল বুঝবে , কুমু , সইবে না । 
কুমুদিনী । তা বুঝুক ভুল । মান অপমান শুধু ওদের একলার নয়। 
বিপ্রদাস । রাগ করিস নে কুমু । আমিও একদিন পাখি মেরেছি, তখন অন্যায় বলে বুঝতেই পারি নি। এদেরও সেই দশা। 
কুমুদিনী । জীবহত্যা করে এরা যদি আমোদ পায় করুক আমোদ। কিন্তু এদের কি ভদ্রতাও নেই ? তোমার অনুমতিও নিল না। এত অবজ্ঞা তোমাদের 'পরে! 
বিপ্রদাস । এ ভদ্রতার কথা নয়, কুমু, হয়তো আত্মীয়তার দাবি । 
কুমুদিনী । আত্মীয়তা! আমাকে ছেলেমানুষের মতো ভোলাচ্ছ কেন? আমার ঘর থেকে কোনোদিন একখানা বই তুমি সরাও না আমাকে না জিজ্ঞাসা করে । আত্মীয়ের কাছে ভদ্র হবার দরকার নেই এ তো কোনোদিন তুমি আমাকে বল নি! কাকাবাবু! 
দেওয়ানজি । কী মা! 
কুমুদিনী । আমি শুনতে পেলুম , দাদা ওঁদের আনবার জন্যে স্টেশনে গিয়েছিলেন । কেন তোমরা যেতে দিলে ? 
দেওয়ানজি । আমরা তো জানতুমই না । 
কুমুদিনী । দাদা গিয়েছিলেন অভিমান ভাসিয়ে দিয়ে আমারই জন্যে। তার পরে এঁরা কি একবার দেখতে এসেছিলেন কাকাবাবু? 
দেওয়ানজি । না। 
কুমুদিনী । কেবলমাত্র টাকার জোরে এমন মানুষকে অবজ্ঞা করতে সাহস করলেন! দাদা কেন নিজেকে খাটো করলেন আমার জন্যে! আমার মরণ হল না কেন ? 
বিপ্রদাস । কুমু, গোড়া থেকেই বুঝতে পেরেছি আমরা জাতে আলাদা। এখনো যদি বলিস এ বিয়ে আমি ভেঙে দিতে পারি। 
দেওয়ানজি । চুপ করো বড়োবাবু , এ-সব কথা এখন নয় , সময় বয়ে গেছে। 
বিপ্রদাস । না দেওয়ানজি, না — সময় কাকে বলছ তুমি! এই পাঁজির লগ্ন! কুমুর সমস্ত জীবন যে তার চেয়ে অনেক বড়ো সময় নিয়ে। 
দেওয়ানজি । সমাজে — 
বিপ্রদাস । সমাজকে ভয় কর তোমরা , আমি তার চেয়ে ভয় করি অধর্মকে। আমার সমাজ বাঁচাবার জন্যে আমি মারব কুমুকে! কুমু! 
কুমুদিনী । কী দাদা ? 
বিপ্রদাস । এখনো বল্‌ তুই । তোর মত পেলে এ বিয়ে ভাঙতে আমি একটুও দ্বিধা করব না । 
কুমুদিনী । আমি তো জানি , এ বিয়ে হয়ে গেছে প্রথম থেকেই । তোমার ঘটক ঘটকালি করে নি , যিনি করেছেন তাঁকে প্রণাম করে ভালো মন্দ সব মেনে নিলুম । দাদা , রাগ করে তোমার আশীর্বাদ থেকে আমাকে একটু [ও] বঞ্চিত কোরো না । 
&; 



    
    

    
    
    

  

