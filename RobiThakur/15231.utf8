

  
    নিন্দাতত্ত্ব ৫
                
    
    








  
  

        

      রবীন্দ্র রচনাবলী (:)
    
 
    
    নিন্দাতত্ত্ব ৫
    
    
    নিন্দাতত্ত্ব

আমাদের নিজের মনে সর্বদাই এমন জাগ্রত রয়েছি যে অন্য একটা অপরিচিত বা অল্পপরিচিত মানুষ আমাদের বিষয় কত কম ভাবে তা আমরা ঠিক মনে করতে পারি নে’ তখন তাঁরা কেন ভাবেন না যে ‘একজন অপরিচিত ব্যক্তি আমার দোষ জানলেই বা তাতে কী ক্ষতি?’ 
খবর দেবার বাতিক অনেক লোকের আছে। একটা নতুন খবর দিতে পারলে একজন যত গর্ব অনুভব করেন একজন লেখক তাঁর মনের মতো রচনা শেষ করে ততটা অনুভব করেন না। খবর দেবার অতৃপ্ত পিপাসা তাঁদের একটা রোগ। এঁদের অনুগ্রহেই নিন্দার বাজারে যথেষ্ট মালের আমদানি হয়। একজনের ঘরের খবর ফাঁকি দিয়ে জানতে পারলে লোকের ভারি আমোদ হয়। তুমি পর্দার আড়ালে খেমটা নাচছ তুমি মনে করছ আমি দেখতে পাচ্ছি নে অথচ আমি দেখে নিচ্ছি তাতে আমাদের অত্যন্ত তৃপ্তি হয়। একটা কাজ যতই দুর্জ্ঞের  ও গোপনীয় তার প্রকাশ বক্তার ও শ্রোতার মনে ততই আমোদ হয়। একজন লোক একটা করতে গেল কিন্তু আরএকটা হয়ে পড়ল সে মনে করছে এ কাজটা গোপন রইল অথচ সেটা প্রকাশ হয়ে পড়ল তাতে আমাদের ভারি একটা মজা মনে হয় হাস্যরসের বিষয়ে এমার্সন বলেছেন যে 'সমুদয় কৌতুক ও প্রহসনের মূল ও সার হচ্ছে উদ্দেশ্যের অসম্পূর্ণতা যা সিদ্ধ হবার কথা ছিল তার অসিদ্ধি বিশেষত এক ব্যক্তি যখন সিদ্ধ হবার বিষয়ে উচ্চৈঃস্বরে আশা প্রকাশ করছে তখন তার নিরাশ হওয়া। বুদ্ধির অসামর্থ্য আশার হতসিদ্ধি ও একটা কার্যসূত্রের হঠাৎ মাঝখানে ছেদ হওয়ার নাম ।' গুপ্ত নিন্দা শুনতে আমাদের এইজন্যেই ভালো লাগে। একে তো নিন্দা তাতে আবার গুপ্ত এইজন্যেই যারা লোকের পরিবার সংক্রান্ত কোনো খবর দিতে পারে তারা আপনাকে কৃতকৃতার্থ ও পূর্বজন্মের অনেক পুণ্যের অধিকারী মনে করে। 
অনেকের বাড়িয়ে বলা স্বভাবসিদ্ধ। অনেক সময়ে তারা নিজে বুঝতে পারে না যে তারা বাড়িয়ে বলছে। আমি জানি গোবিন্দবাবুর বাড়িয়ে বলা একটা বদ্ধমূল রোগ। তাঁতে আমাতে দুজনে মিলে যা দেখেছি তাও আমার সাক্ষাতেই আরএক জনের কাছে এমন বাড়িয়ে বলেন যে আমি আশ্চর্য হয়ে যাই। তিনি যাকে পণ্ডিত বলে প্রশংসা করতে চান তাকে বলেন তার মতো পণ্ডিত ভারতবর্ষে নেই এই রকম করে ভিন্ন ভিন্ন সময়ে তিনি নিদেন ভিন্ন ভিন্ন পঞ্চাশ জনকে ভারতবর্ষের মধ্যে শ্রেষ্ঠতম পণ্ডিতের যশ অর্পণ করেছেন। তাঁর প্রধান রোগ হচ্ছে (অনেক ঐতিহাসিকের এই রোগটি আছে।) যে একটা সত্য ঘটনা বলা তাঁর প্রধান উদ্দেশ্য নয় সেই কথাটি বলে শ্রোতার মনে তাঁর অভিপ্রেত একটি ফল জন্মিয়ে দেওয়াই তাঁর মুখ্য অভিপ্রায়। যদি তিনি অসংলগ্ন দুইএকটা কথা দৈবাৎ শুনতে পান তা হলে নিজের ট্যাঁক থেকে দুচারটে কথা যোগ করে সেটা সংলগ্ন করে দেন কেননা জানেন নইলে শ্রোতাদের মনে কোনো ফল হবে না। যদি তিনি জানতে পারেন একটা ঘটনা একটু মুচড়ে ইতস্তত একটু ছেঁটেছুঁটে দিলে শ্রোতাদের মনে অধিকতর ফল হবে তা হলে সে পরিশ্রমটুকু স্বীকার করতে তিনি কিছুমাত্র অসম্মত নন। সর্বদাই তাঁর শ্রোতৃমণ্ডলীকে হাঁ করিয়ে রাখা তাঁর জীবনের প্রধান চেষ্টা। 'ভয়ানক' 'অসাধারণ' 'আশ্চর্য' এইসকল বিশেষণে তাঁর তহবিল পূর্ণ রয়েছে। এঁরা যেসকল নিন্দা ও মিথ্যে কথা বলেন তার উদ্দেশ্য হচ্ছে দশ জনকে তাক করে দেওয়া। এঁদের দল সংখ্যায় কম নয়। 
এইরূপ যেমন নানা শ্রেণীর নিন্দুক আছে নিন্দা করবার প্রথাও তেমনি শত সহস্র। এক দল নিন্দুক আছে নিন্দা করাই যে তাদের উদ্দেশ্য তা স্পষ্ট বোঝা যায়। কিন্তু আরএক দল আছে নিন্দা করা যেন তাদের বাসনা নয় এই রকম প্রকাশ পেতে থাকে। বলা বাহুল্য যে শেষোক্ত দলই অধিকতর ফলজনক। তাঁদের নিন্দা করবার পদ্ধতি নানাবিধ। তাঁদের নিন্দের দুচারটে নমুনা দিই। 
অনেক সময়ে নীরবে নিন্দা করা যায়। পাঁচ জনে একজনের খুব প্রশংসা করছে তুমি সেখানে এমন রহস্যপূর্ণ ভাবে চুপ করে বসে আছ কিংবা তোমার ঠোঁটের এক কোণে এমন এক রত্তি হাসি উঁকি মারছে যে খানিকক্ষণ তোমার এইরকম ভাবগতিক দেখে তাদের মুখের কথা মুখে মরে আসে তারা মনে করে তুমি না জানি তার নামে কী একটা গুপ্ত সংবাদ জান তোমাকে পাড়াপীড়ি  
    
    

    
    
    

  

