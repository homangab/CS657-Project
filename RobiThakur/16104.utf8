

  
    পরিশিষ্ট২৬
                
    
    








  
  

        

      রবীন্দ্র রচনাবলী (:)
    
 
    
    পরিশিষ্ট২৬
    
    
    পরিশিষ্ট
 পুরুষের সঙ্গে প্রতিযোগিতা মেয়েদের পক্ষে কী রকমে সম্ভব হবে। এইরকম সন্তানকে উপলক্ষ করে ঘরের মধ্যে থেকে পরিবারসেবা মেয়েদের স্বাভাবিক হয়ে পড়ে  এ পুরুষদের অত্যাচার নয় প্রকৃতির বিধান। যখন শারীরিক দুর্বলতা এবং অলঙ্ঘনীয় অবস্থাভেদে মেয়েদের সেই গৃহের মধ্যে থাকতেই হবে তখন কাজেকাজেই প্রাণধারণের জন্যে পুরুষের প্রতি তাদের নির্ভর করতেই হবে। এক সন্তানধারণ থেকেই স্ত্রী পুরুষের প্রধান প্রভেদ হয়েছে তার থেকেই উত্তরোত্তর বলের অভাব বলিষ্ঠ বুদ্ধির অভাব এবং হৃদয়ের প্রাবল্য জন্মেছে। আবার এ কারণটা এমন স্বাভাবিক কারণ যে এর হাত এড়াবার জো নেই। 
	অতএব আজকাল পুরুষাশ্রয়ের বিরুদ্ধে যে একটা কোলাহল উঠেছে সেটা আমার অসংগত এবং অমঙ্গলজনক মনে হয়। পূর্বকালে মেয়েরা পুরুষের অধীনতাগ্রহণকে একটা ধর্ম মনে করত  তাতে এই হত যে চরিত্রের উপরে অধীনতার কুফল ফলতে পারত না অর্থাৎ হীনতা জন্মাত না এমনকি অধীনতাতেই চরিত্রের মহত্ত্বসম্পাদন করত । প্রভুভক্তিকে যদি ধর্ম মনে করে তা হলে ভৃত্যের মনে মনুষ্যত্বের হানি হয় না। রাজভক্তি সম্বন্ধেও তাই বলা যায়। কতকগুলি অবশ্যম্ভাবী অধীনতা মানুষকে সহ্য করতেই হয় সেগুলিকে যদি অধীনতা হীনতা বলে আমরা ক্রমাগত অনুভব করি তা হলেই আমরা বাস্তবিক হীন হয়ে যাই এবং সংসারে সহস্র অসুখের সৃষ্টি হয় । তাকে যদি ধর্ম মনে করি তা হলে অধীনতার মধ্যেই আমরা স্বাধীনতা লাভ করি । আমি দাসত্ব মনে করে যদি কারও অনুগামী হই তা হলেই আমি বাস্তবিক অধীন আর আমি ধর্ম মনে করে যদি কারও অনুগামী হই তা হলে আমি স্বাধীন। সাধ্বী স্ত্রীর প্রতি যদি কোনো স্বামী পাশব ব্যবহার করে তবে সেব্যবহারের দ্বারা স্ত্রীর অধোগতি হয় না বরং মহত্ত্বই বাড়ে । কিন্তু যখন একজন ইংরেজ পাখাটানা কুলিকে লাথি মারে তখন তাতে করে সেই কুলির উজ্জ্বলতা বাড়ে না।
	আজকাল একদল মেয়ে ক্রমাগতই নাকী সুরে বলছে আমরা পুরুষের অধীন আমরা পুরুষের আশ্রয়ে আছি আমাদের অবস্থা অতি শোচনীয় । তাতে করে কেবল এই হচ্ছে যে স্ত্রীপুরুষের সম্বন্ধবন্ধন হীনতা প্রাপ্ত হচ্ছে  অথচ সেবন্ধন ছেদন করবার কোনো উপায় নেই। যারা অগত্যা অধীনতা স্বীকার করে আছে তারা নিজেকে দাসী মনে করছে  সুতরাং তারা আপনার কর্তব্য কাজ প্রসন্ন মনে এবং সম্পূর্ণভাবে করতে পারছে না । দিনরাত খিটিমিটি বাধছে নানা সূত্রে পরস্পর পরস্পরকে লঙ্ঘন করবার চেষ্ঠা করছে । এরকম অস্বাভাবিক অবস্থা যদি উত্তরোত্তর বৃদ্ধি পায় তাহলে স্ত্রীপুরুষের মধ্যে অনেকটা বিচ্ছেদ হবে  কিন্তু তাতে স্ত্রীলোকের অবস্থার উন্নতি হওয়া দূরে থাক তাদের সম্পূর্ণ ক্ষতি হবে ।
	কেউ কেউ হয়তো বলবে পুরুষের আশ্রয় অবলম্বনই যে স্ত্রীলোকের ধর্ম এটা বিশ্বাস করা সকলের পক্ষে সম্ভব নয় কেননা এটা একটা কুসংস্কার । সে সম্বন্ধে এই বক্তব্য প্রকৃতির যা অবশ্যম্ভাবী মঙ্গল নিয়ম তা স্বাধীনভাবে গ্রহণ এবং পালন করা ধর্ম । ছোটো বালকের পক্ষে পিতামাতাকে লঙ্ঘন করে চলা অসম্ভব এবং প্রকৃতিবিরুদ্ধ তার পক্ষে পিতামাতার বশ্যতা স্বীকার করাই ধর্ম সুতরাং এই বশ্যতাকে ধর্ম বলে জানাই তার পক্ষে মঙ্গল। নানা দিক থেকে দেখা যাচ্ছে সংসারের কল্যাণ অব্যাহত রেখে স্ত্রীলোক কখনো পুরুষের আশ্রয় ত্যাগ করতে পারে না । প্রকৃতি এই স্ত্রীলোকের অধীনতা কেবল তাদের ধর্মবুদ্ধির উপরে রেখে দিয়েছেন তা নয় নানা উপায়ে এমনই আটঘাট বেঁধে দিয়েছেন যে সহজে তার থেকে নিষ্কৃতি নেই । অবশ্য পৃথিবীতে এমন অনেক মেয়ে আছে পুরুষের আশ্রয় ষাদের আবশ্যক করে না কিন্তু তাদের জন্যে সমস্ত মেয়েসাধারণের ক্ষতি করা যায় না । অনেক পুরুষ আছে যারা মেয়েদের মতো আশ্রিত হতে পারলেই ভালো থাকত কিন্ত তাদের অনুরোধে পুরুষসাধারণের কর্তব্যনিয়ম উলটে দেওয়া যায় না । যাই হোক পতিভক্তি বাস্তবিকই স্ত্রীলোকের পক্ষে ধর্ম। আজকাল একরকম নিষ্ফল ঔদ্ধত্য ও অগভীর ভ্রান্ত শিক্ষার ফলে সেটা চলে গিয়ে সংসারের সামঞ্জস্য নষ্ট করে দিচ্ছে এবং স্ত্রী পুরুষ উভয়েরই আন্তরিক অসুখ জন্মিয়ে দিচ্ছে । কর্তব্যের অনুরোধে যেস্ত্রী স্বামীর প্রতি একান্ত নির্ভর করে সে তো স্বামীর অধীন নয় সে কর্তব্যের অধীন ।
স্ত্রীপুরুষের অবস্থাপার্থক্য সম্বন্ধে আমার এই মত  কিন্তু এর সঙ্গে স্ত্রীশিক্ষা ও স্ত্রীস্বাধীনতার কোনো বিরোধ নেই। মনুষ্যত্ব লাভ করবার জন্যে স্ত্রীলোকের বুদ্ধির উন্নতি ও পুরুষের হৃদয়ের 
    
    

    
    
    

  

