

  
    বীথিকা পাঠিকা ১
                
    
    








  
  

        

      রবীন্দ্র রচনাবলী (:)
    
 
    
    বীথিকা পাঠিকা ১
    
    
    পাঠিকা

বহিছে হাওয়া উতল বেগে  
আকাশ ঢাকা সজল মেঘে  

ধ্বনিয়া উঠে কেকা । 
করি নি কাজ  পরি নি বেশ  
গিয়েছে বেলা বাঁধি নি কেশ  

পড়ি তোমারই লেখা । 
 

ওগো আমারই কবি  

তোমারে আমি জানি নে কভু  

তোমার বাণী আঁকিছে তবু 

অলস মনে অজানা তব ছবি । 

বাদলছায়া হায় গো মরি  

বেদনা দিয়ে তুলেছ ভরি  

নয়ন মম করিছে ছলোছলো । 

হিয়ার মাঝে কি কথা তুমি বল  
 

কোথায় কবে আছিলে জাগি  

বিরহ তব কাহার লাগি  

কোন্‌ সে তব প্রিয়া  

ইন্দ্র তুমি  তোমার শচী— 

জানি তাহারে তুলেছ রচি 

আপন মায়া দিয়া । 

ওগো আমার কবি  

ছন্দ বুকে যতই বাজে 

ততই সে মূরতিমাঝে 

জানি না কেন আমারে আমি লভি । 

নারীহৃদয়  যমুনাতীরে 

চিরদিনের সোহাগিনীরে 

চিরকালের শুনাও স্তবগান । 

বিনা কারণে দুলিয়া ওঠে প্রাণ । 
 



    
    

    
    
    

  

