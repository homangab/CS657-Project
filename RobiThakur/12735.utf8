

  
    নৈবেদ্য  ৯
                
    
    








  
  

        

      রবীন্দ্র রচনাবলী (:)
    
 
    
    নৈবেদ্য  ৯
    
    
    ৯


না বুঝেও আমি বুঝেছি তোমারে 

কেমনে কিছু না জানি । 

অর্থের শেষ পাই না  তবুও 

বুঝেছি তোমার বাণী । 
 
নিশ্বাসে মোর নিমেষের পাতে 
চেতনা বেদনা ভাবনা  আঘাতে 
কে দেয় সর্বশরীরে ও মনে 

তব সংবাদ আনি । 

না বুঝেও আমি বুঝেছি তোমারে 

কেমনে কিছু না জানি । 
 
তব রাজত্ব লোক হতে লোকে 
সে বারতা আমি পেয়েছি পলকে  
হৃদিমাঝে যবে হেরেছি তোমার 

বিশ্বের রাজধানী । 

না বুঝেও আমি বুঝেছি তোমারে 

কেমনে কিছু না জানি । 
 
আপনার চিতে নিবিড় নিভৃতে 
যেথায় তোমারে পেয়েছি জানিতে 
সেথায় সকলি স্থির নির্বাক্‌ 

ভাষা পরাস্ত মানি । 

না বুঝেও আমি বুঝেছি তোমারে 


কেমনে কিছু না জানি । 


    
    

    
    
    

  

