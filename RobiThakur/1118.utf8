

  
    জীবিত ও মৃত - ৯
                
    
    








  
  

        

      রবীন্দ্র রচনাবলী (://.-..)
    
 -->
    
    জীবিত ও মৃত - ৯
    
    
    জীবিত ও মৃত

বিদায় লইয়াছ তখন এ মায়াবন্ধন ছিঁড়িয়া যাও — আমরা তোমার যথোচিত সৎকার করিব । ”
তখন কাদম্বিনী আর সহিতে পারিল না; তীব্রকণ্ঠে বলিয়া উঠিল , “ ওগো , আমি মরি নাই গো , মরি নাই । আমি কেমন করিয়া তোমাদের বুঝাইব , আমি মরি নাই । এই দেখো , আমি বাঁচিয়া আছি । ” 
বলিয়া কাঁসার বাটিটা ভূমি হইতে তুলিয়া কপালে আঘাত করিতে লাগিল , কপাল ফাটিয়া রক্ত বাহির হইতে লাগিল । 
তখন বলিল , “ এই দেখো , আমি বাঁচিয়া আছি । ” 
শারদাশংকর মূর্তির মতো দাঁড়াইয়া রহিলেন; খোকা ভয়ে বাবাকে ডাকিতে লাগিল; দুই মূর্ছিতা রমণী মাটিতে পড়িয়া রহিল । 
তখন কাদম্বিনী ‘ ওগো আমি মরি নাই গো , মরি নাই গো , মরি নাই ' – বলিয়া চীৎকার করিয়া ঘর হইতে বাহির হইয়া, সিঁড়ি বাহিয়া নামিয়া অন্তঃপুরের পুষ্করিণীর জলের মধ্যে গিয়া পড়িল । শারদাশংকর উপরের ঘর হইতে শুনিতে পাইলেন ঝপাস্‌ করিয়া একটা শব্দ হইল । 
সমস্ত রাত্রি বৃষ্টি পড়িতে লাগিল; তাহার পরদিন সকালেও বৃষ্টি পড়িতেছে, মধ্যাহ্নেও বৃষ্টির বিরাম নাই । কাদম্বিনী মরিয়া প্রমাণ করিল , সে মরে নাই । 


    
    

    
    
    

  

