

  
    নৈবেদ্য  ৪৩
                
    
    








  
  

        

      রবীন্দ্র রচনাবলী (:)
    
 
    
    নৈবেদ্য  ৪৩
    
    
    ৪৩

কতনা তুষারপুঞ্জ আছে সুপ্ত হয়ে 
অগ্রভেদী হিমাদ্রির সুদূর আলয়ে 
পাষাণপ্রাচীরমাঝে । হে সিন্ধু মহান  
তুমি তো তাদের কারে কর না আহ্বান 
আপন অতল হতে । আপনার মাঝে 
আছে তারা অবরুদ্ধ  কানে নাহি বাজে 
বিশ্বের সংগীত । 
 
 প্রভাতের রৌদ্রকরে 
যে তুষার বয়ে যায়  নদী হয়ে ঝরে  
বন্ধ টুটি ছুটি চলে  হে সিন্ধু মহান  
সেও তো শোনে নি কভু তোমার আহ্বান । 
সে সুদূর গঙ্গোত্রীর শিখরচূড়ায় 
তোমার গম্ভীর গান কে শুনিতে পায় 
 
আপন স্রোতের বেগে কী গভীর টানে 
তোমারে সে খুঁজে পায় সেই তাহা জানে । 


    
    

    
    
    

  

