

  
    অভিভাষণ২
                
    
    








  
  

        

      রবীন্দ্র রচনাবলী (:)
    
 
    
    অভিভাষণ২
    
    
    অভিভাষণ

গাছের গুঁড়ির কাষ্ঠ অংশটাকে দিয়েই তো গাছের শক্তি ও সম্পদের হিসাব করলে চলবে না। সেটাকে খুব স্থূলরূপে স্পষ্ট করে দেখা যায় সন্দেহ নেই আর গূঢ়ভাবে তার অণুতে অণুতে যে রস সঞ্চারিত হয় যে রসের সঞ্চারণই হচ্ছে গাছের যথার্থ প্রাণশক্তি সেটা স্থূল নয় কঠিন নয় বাহিরে সুস্পষ্ট প্রত্যক্ষ নয় বলেই তাকে খর্ব করা সত্যদৃষ্টির অভাববশতই ঘটে। গুঁড়ির সত্যটা রসের সত্যের চেয়ে বড়ো নয় গুঁড়ির সত্য রসের সত্যের উপরেই নির্ভর করে–এই কথাটা আমাদের মনে রাখতে হবে। 
যখন দেখতে পাব যে আমাদের দেশে সংগীত ও সাহিত্যের ধারা বন্ধ হয়েছে তখন বুঝব দেশে প্রাণশক্তির স্রোতও অবরুদ্ধ হয়ে গেছে। সেই প্রাণশক্তিকে নানা শাখাপ্রশাখায় পূর্ণভাবে বহমান করে রাখবার জন্যেই বিশ্বের গভীর কেন্দ্র থেকে যে অমৃতরসধারা উৎসারিত হচ্ছে তাকে আমাদের আবাহন করে আনতে হবে। ভগীরথ যেমন ভস্মীভূত সগরসন্তানদের বাঁচাবার জন্যে পুণ্যতোয়া গঙ্গাকে মর্ত্যে আমন্ত্রণ করে এনেছিলেন তেমনি মানসলোকের ভগীরথেরা প্রাণহীনতার মধ্যে অমৃতত্ব সঞ্চারিত করবার জন্য আনন্দরসের বিচিত্র ধারাকে বহন করে আনবেন। 
সমস্ত বড়ো বড়ো জাতির মধ্যেই এই কাজ চলছে। চলছে বলেই তারা বড়ো। পার্লামেন্টে বাণিজ্যের হাটে যুদ্ধের মাঠে তাঁরা বুক ফুলিয়ে তাল ঠুকে বেড়ান বলেই তাঁরা বড়ো তা নয়। তাঁরা সাহিত্যে সংগীতে কলাবিদ্যায় সকল দেশের মানুষের জন্যে সকল কালের রসস্রোত নিত্যপ্রবহমান করে রাখছেন বলেই বড়ো।


    
    

    
    
    

  

