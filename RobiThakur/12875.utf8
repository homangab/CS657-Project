

  
    নৈবেদ্য  ৯০
                
    
    








  
  

        

      রবীন্দ্র রচনাবলী (:)
    
 
    
    নৈবেদ্য  ৯০
    
    
    ৯০

মৃত্যুও অজ্ঞাত মোর । আজি তার তরে 
ক্ষণে ক্ষণে শিহরিয়া কাঁপিতেছি ডরে । 
সংসারে বিদায় দিতে  আঁখি ছলছলি 
জীবন আঁকড়ি ধরি আপনার বলি 
দুই ভুজে । 
 


 ওরে মূঢ়  জীবন সংসার 
কে করিয়া রেখেছিল এত আপনার 
জনমমুহূর্ত হতে তোমার অজ্ঞাতে  
তোমার ইচ্ছার পূর্বে ? মৃত্যুর প্রভাতে 
সেই অচেনার মুখ হেরিবি আবার 
মুহূর্তে চেনার মতো । জীবন আমার 
এত ভালোবাসি বলে হয়েছে প্রত্যয়  
মৃত্যুরে এমনি ভালো বাসিব নিশ্চয় । 
 
 
স্তন হতে তুলে নিলে কাঁদে শিশু ডরে  
মুহূর্তে আশ্বাস পায় গিয়ে স্তানান্তরে । 


    
    

    
    
    

  

