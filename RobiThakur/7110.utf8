

  
    পয়সার লাঞ্ছনা , ১
                
    
    








  
  

        

      রবীন্দ্র রচনাবলী (://.-..)
    
 -->
    
    পয়সার লাঞ্ছনা , ১
    
    
     পয়সার লাঞ্ছনা 

আমাদের আপিসের সাহেব বলে , বাঙালির বেশি বেতনের আবশ্যক নাই । সে স্থির করিয়া রাখিয়াছে , ভদ্র বাঙালির ছেলের পক্ষে মাসিক পঁচিশ টাকা খুব উচ্চ বেতন । আমাদের অবস্থা এবং আমাদের দেশের সম্বন্ধে সাহেবরা যখন একটা মত স্থির করে তখন তাহার উপর আমাদের কোনো কথা বলা প্রগল্‌ভতা । কেবল সাহেবের প্রতি একটা অত্যন্ত ঘনিষ্ঠ কুটুম্বিতাসূচক বিশেষণ-প্রয়োগপূর্বক মনের ক্ষোভে আপনা-আপনির মধ্যে বলাবলি করি–সাহেব সবই তো জানেন । 
শোনা যায় জগতে হরণ-পূরণের একটা নিয়ম আছে । সে নিয়মের অর্থ এই–যাহার একটার অভাব তাহার আর-একটার বাহুল্য প্রায়ই থাকে । আপিসেও তাহার প্রমাণ পাওয়া যায় । আমাদের যেমন বেতন অল্প তেমনি খাটুনি এবং লাঞ্ছনা অধিক এবং সাহেবের ঠিক তাহার বিপরীত । 
কিন্তু জগতের এ নিয়ম কোনো কোনো জগদ্‌বাসীর পক্ষে যেমনই আনন্দজনক হউক আমাদের পক্ষে ঠিক তেমন সুবিধার বোধ হয় নাই । কেবল অগত্যা সহিয়াছিলাম , কিন্তু যেদিন আমাদের উপরে একটা কর্ম খালি হইল এবং বাহির হইতে একটা কাঁচা ইংরাজের ছেলেকে সেই কর্মে নিযুক্ত করিয়া আমাদের প্রমোশন বন্ধ করা হইল , সেদিন আমাদের ক্ষোভের আর সীমা রহিল না । ইচ্ছা হইল তখনই কাজ ফেলিয়া যদি চলিয়া যাই , একটা মিউটিনি করি , ইংরাজকে দেশ হইতে দূর করিয়া দিই , পার্লামেন্টে একটা দরখাস্ত করি , স্টেট্‌স্‌ম্যান কাগজে একটা বেনামি পত্র লিখি । কিন্তু তাহার কোনোটা না করিয়া বাড়িতে চলিয়া গিয়া সেদিন আর জলখাবার খাইলাম না , খোকার সর্দি হইয়াছে বলিয়া স্ত্রীকে যৎপরোনাস্তি লাঞ্ছনা করিলাম , স্ত্রী কাঁদিতে লাগিল , আমি সকাল সকাল শুইয়া পড়িলাম । শুইয়া শুইয়া ভাবিতে লাগিলাম , হায় রে পয়সা , তোর জন্য এত অপমান! 
স্ত্রী অভিমান করিয়া আমার কাছে আসিলেন না , কিন্তু নিঃশব্দচরণে নিদ্রাদেবী আসিয়া উপস্থিত হইলেন । হঠাৎ কখন দেখিতে পাইলাম–আমি একটি পয়সা । কিছু আশ্চর্য বোধ হইল না । কবে কোন্‌ সনাতন টাঁকশাল হইতে বাহির হইয়াছি যেন মনেও নাই । এই পর্যন্ত অবগত আছি যে , ব্রহ্মার পা হইতে যেমন শূদ্রের উৎপত্তি সেইরূপ টাঁকশালের অত্যন্ত নিম্নভাগেই আমাদের জন্ম । 
সেদিন সিকি দু-আনির একটা মহতী সভা বসিবে কাগজে এইরূপ একটা বিজ্ঞাপন পড়া গিয়াছিল । হাতে কাজ ছিল না , কৌতূহলবশত গড়াইয়া গড়াইয়া সেই সভায় গিয়া উপস্থিত হইলাম এবং দেয়ালের কাছে একটা কোণে আশ্রয় লইলাম । 
সুকুমারী সহধর্মিণী দু-আনিকে সযত্নে বামপার্শ্বে লইয়া শুভ্রকায় চার-আনিগুলি দলে দলে আসিয়া সভাগৃহ আচ্ছন্ন করিয়া ফেলিল । তাহারা বাস করে কেহ-বা কোটের পকেটে , কেহ-বা চামড়ার থলিতে , কেহ-বা টিনের বাক্সে । কেহ কেহ-বা অদৃষ্টগতিকে আমাদের প্রতিবেশীরূপে আমাদের পাড়ায় ট্যাঁকের মধ্যেও বদ্ধ হইয়া দিনযাপন করে । 
সেদিনকার আলোচনার বিষয়টা এই যে , আমরা পয়সার সহিত সর্বতোভাবে পৃথক হইতে চাহি , কারণ , উহারা বড়োই হীন। দু-আনিরা সুতীক্ষ্ণ উচ্চস্বরে কহিল, এবং উহারা তাম্রবর্ণ ও উহাদের গন্ধ ভালো নহে । আমার পাশে একটি দু-আনি ছিল , সে ঈষৎ বাঁকিয়া বসিয়া নাসাগ্র কুঞ্চিত করিল, তাহার পার্শ্ববর্তী চার-আনি আমার দিকে কট্‌মট্‌ করিয়া তাকাইল , আমি তো একেবারে সংকোচে সিকিপয়সা হইয়া গেলাম । মনে মনে কহিলাম , আমাদেরই তো আটটা ষোলোটা হজম করিয়া তোমাদের আজ এত মূল্য, সেজন্য কি কিছু কৃতজ্ঞতা নাই ? মাটির নীচে তো উভয়ের সমান পদবী ছিল । 
সেদিন প্রস্তাব হইল গৌরমুদ্রা এবং তাম্রমুদ্রার জন্য স্বতন্ত্র টাঁকশাল স্থাপিত হউক । যদিও এক মহারানীর ছাপ উভয়ের উপর 

    
    

    
    
    

  

