

  
    বিশ্বভারতী  ১২ ৪
                
    
    








  
  

        

      রবীন্দ্র রচনাবলী (:)
    
 
    
    বিশ্বভারতী  ১২ ৪
    
    
    বিশ্বভারতী ১২

রোম প্যালেস্তাইন চীন প্রভৃতি দেশ শুধু নিজের ভোজ্য নয় সমস্ত পৃথিবীর ভোগ্য সামগ্রী উৎপন্ন করেছে। বিশ্বের তৃপ্তিতে তারা গৌরবান্বিত। সেই কারণে সমস্ত পৃথিবীর প্রশ্ন এই ভারতবর্ষ শুধু নিজেকে নয় পৃথিবীকে কী দিয়েছে। আমি আমার সাধ্যমতো কিছু বলবার চেষ্টা করেছি এবং দেখেছি তাতে তাদের আকাঙ্ক্ষা বেড়ে গেছে। তাই আমার মনে এই বিশ্বাস দৃঢ় হয়েছে যে আজ ভারতবর্ষের কেবল যে ভিক্ষার ঝুলিই সম্বল তা নয় তার প্রাঙ্গণে এমন একটি বিশ্বযজ্ঞের স্থান আছে যেখানে অক্ষয় আত্মদানের জন্য সকলকে সে আহ্বান করতে পারে। 
সকলের জন্য ভারতের যে বাণী তাকেই আমরা বলি বিশ্বভারতী। সেই বাণীর প্রকাশ আমাদের বিদ্যালয়টুকুর মধ্যে নয়। শিব আসেন দরিদ্র ভিক্ষুকের মূর্তি ধরে কিন্তু একদিন প্রকাশ হয়ে পড়ে সকল ঐশ্বর্য তাঁর মধ্যে। বিশ্বভারতী এই আশ্রমে দীন ছদ্মবেশে এসেছিল ছোটো বিদ্যালয়রূপে। সেই তার লীলার আরম্ভ কিন্তু সেখানেই তার চরম সত্য নয়। সেখানে সে ছিল ভিক্ষুক মুষ্টিভিক্ষা আহরণ করছিল। আজ সে দানের ভাণ্ডার খুলতে উদ্যত। সেই ভাণ্ডার ভারতের। বিশ্বপৃথিবী আজ অঙ্গনে দাঁড়িয়ে বলছে ‘আমি এসেছি।’ তাকে যদি বলি ‘আমাদের নিজের দায়ে ব্যস্ত আছি তোমাকে দেবার কথা ভাবতে পারি নে’—তার মতো লজ্জা কিছুই নেই। কেননা দিতে না পারলেই হারাতে হয়। 
এ কথা অস্বীকার করবার জো নেই যে বর্তমান যুগে পৃথিবীর উপরে য়ুরোপ আপন প্রভাব বিস্তার করেছে। তার কারণ আকস্মিক নয় বাহ্যিক নয়। তার কারণ যে বর্বরতা আপন প্রয়োজনটুকুর উপরেই সমস্ত মন দেয় সমস্ত শক্তি নিঃশেষ করে য়ুরোপ তাকে অনেক দূরে ছাড়িয়ে গেছে। সে এমন কোনো সত্যের নাগাল পেয়েছে যা সর্বকালীন সর্বজনীন যা তার সমস্ত প্রয়োজনকে পরিপূর্ণ করে অক্ষয়ভাবে উদ্‌বৃত্ত থাকে। এই হচ্ছে তার বিজ্ঞান। এই বিজ্ঞানকে প্রকাশের দ্বারাই পৃথিবীতে সে আপনার অধিকার পেয়েছে। যদি কোনো কারণে য়ুরোপের দৈহিক বিনাশও ঘটে তবু এই সত্যের মূল্য মানুষের ইতিহাসে তার স্থান কোনোদিন বিলুপ্ত হতে পারবে না। মানুষকে চিরদিনের মতো সে সম্পদশালী করে দিয়েছে এই তার সকলের চেয়ে বড়ো গৌরব এই তার অমরতা। অথচ এই য়ুরোপ যেখানে আপনার লোভকে সমস্ত মানুষের কল্যাণের চেয়ে বড়ো করেছে সেখানেই তার অভাব প্রকাশ পায় সেখানেই তার খর্বতা তার বর্বরতা। তার একমাত্র কারণ এই যে বিচ্ছিন্নভাবে কেবল আপনটুকুর মধ্যে মানুষের সত্য নেই—পশুধর্মেই সেই বিচ্ছিন্নতা বিনাশশীল দৈহিক প্রাণ ছাড়া যে পশুর আর কোনো প্রাণ নেই। যাঁরা মহাপুরুষ তাঁরা আপনার জীবনে সেই অনির্বাণ আলোককেই জ্বালেন যার দ্বারা মানুষ নিজেকে সকলের মধ্যে উপলব্ধি করতে পারে। 
পশ্চিমমহাদেশ তার পলিটিক্সের দ্বারা বৃহৎ পৃথিবীকে পর করে দিয়েছে তার বিজ্ঞানের দ্বারা বৃহৎ পৃথিবীকে নিমন্ত্রণ করেছে। বৃহৎ কালের মধ্যে ইতিহাসের উদার রূপ যদি আমরা দেখতে পাই তা হলে দেখব আত্মম্ভরি পলিটিক্সের দিকে য়ুরোপের আত্মাবমাননা সেখানে তার অন্ধকার বিজ্ঞানের দিকেই তার আলোক জ্বলেছে সেখানেই তার যথার্থ আত্মপ্রকাশ কেননা বিজ্ঞান সত্য আর সত্যেই অমরতা দান করে। বর্তমান যুগে বিজ্ঞানই য়ুরোপকে সার্থকতা দিয়েছে কেননা বিজ্ঞান বিশ্বকে প্রকাশ করে আর তার সর্বভুক ক্ষুধিত পলিটিক্স তার বিনাশকেই সৃষ্টি করেছে কেননা পলিটিক্সের শোণিতরক্তউত্তেজনায় সে নিজেকে ছাড়া আর সমস্তকেই অস্পষ্ট ও ছোটো করে দেখে সুতরাং সত্যকে খণ্ডিত করার দ্বারা অশান্তির চক্রবাত্যায় আত্মহত্যাকে আবর্তিত করে তোলে। 
আমরা অত্যন্ত ভুল করব যদি মনে করি সীমাবিহীন অহমিকার দ্বারা জাত্যভিমানে আবিল ভেদবুদ্ধি দ্বারাই য়ুরোপ বড়ো হয়েছে। এমন অসম্ভব কথা আর হতে পারে না। বস্তুত সত্যের জোরেই তার জয়যাত্রা রিপুর আকর্ষণেই তার অধঃপতন—সে রিপুর প্রবর্তনায় আমরা আপনাকে সব দিতে চাই বাহিরকে বঞ্চিত করি। 
এখন নিজের প্রতি আমাদের সকলের চেয়ে বড়ো প্রশ্ন এই যে আমাদের কি দেবার জিনিস কিছু নেই। আমরা কি


    
    

    
    
    

  

