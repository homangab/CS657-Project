

  
    কাহিনী - নিষ্ফল উপহার, ২
                
    
    








  
  

        

      রবীন্দ্র রচনাবলী (://.-..)
    
 -->
    
    কাহিনী - নিষ্ফল উপহার, ২
    
    
    কাহিনী 

ভূমিতল হতে বালা লইলেন তুলে , 
দেখিতে লাগিলা প্রভু ঘুরায়ে অঙ্গুলে । 
হীরকের সূচীমুখ শতবার ঘুরি 
হানিতে লাগিল শত আলোকের ছুরি । 
&; 
ঈষৎ হাসিয়া গুরু পাশে দিলা রাখি , 
আবার সে পুঁথি - ' পরে নিবেশিলা আঁখি । 
সহসা একটি বালা শিলাতল হতে 
গড়ায়ে পড়িয়া গেল যমুনার স্রোতে । 
&; 
‘ আহা আহা' চীৎকার করি রঘুনাথ 
ঝাঁপায়ে পড়িল জলে বাড়ায়ে দু হাত । 
আগ্রহে সমস্ত তার প্রাণমনকায় 
একখানি বাহু হয়ে ধরিবারে যায় । 
&; 
বারেকের তরে গুরু না তুলিলা মুখ , 
নিভৃত অন্তরে তাঁর জাগে পাঠসুখ । 
কালো জল কটাক্ষিয়া চলে ঘুরি ঘুরি , 
যেন সে ছলনাভরা সুগভীর চুরি । 
&; 
দিবালোক চলে গেল দিবসের পিছু 
যমুনা উতলা করি না মিলিল কিছু । 
সিক্তবস্ত্রে রিক্তহাতে শ্রান্তনতশিরে 
রঘুনাথ গুরু - কাছে আসিলেন ফিরে । 
&; 
‘ এখনো উঠাতে পারি ' করজোড়ে যাচে , 
‘ যদি দেখাইয়া দাও কোন্‌খানে আছে । ' 
দ্বিতীয় কঙ্কণখানি ছুঁড়ি দিয়া জলে 
গুরু কহিলেন , ‘ আছে ওই নদীতলে । ' 


    
    

    
    
    

  

