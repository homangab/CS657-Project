

  
    মেঘনাদবধ কাব্য, ২২
                
    
    








  
  

        

      রবীন্দ্র রচনাবলী (://.-..)
    
 -->
    
    মেঘনাদবধ কাব্য, ২২
    
    
    মেঘনাদবধ কাব্য

লক্ষ্মী ইন্দ্রকে আসিয়া সংবাদ দিলেন যে, ইন্দ্রজিৎ! নিকুম্ভিলা যজ্ঞ আরম্ভ করিয়াছেন। 

কহিলেন স্বরীশ্বর, ‘এ ঘোর বিপদে 
বিশ্বনাথ বিনা, মাতঃ কে আর রাখিবে 
রাঘবে? দুর্বার রণে রাবণ-নন্দন। 
পন্নগ-অশনে নাগ নাহি ডরে যত, 
ততোধিক ডরি তারে আমি।’  

ইন্দ্র ইন্দ্রজিতের নিকট শতবার পরাজিত হইতে পারেন, কিন্তু তথাপি 

পন্নগ-অশনে নাগ নাহি ডরে যত, 
ততোধিক ডরি তারে আমি। 

এ কথা তাঁহার মুখ হইতে বাহির হইতে পারে না। ইন্দ্রজিৎকে বাড়াইবার জন্য ইন্দ্রকে নত করা অন্যায় হইয়াছে; প্রতি-নায়ককে নত করিলেই যে নায়ককে উন্নত করা হয়, তাহা নহে; হিমালয়কে ভূমি অপেক্ষা উচ্চ বলিলে হিমালয়ের উচ্চত্ব প্রতিভাত হয় না, সকল পর্বত হইতে হিমালয়কে উচ্চ বলিলেই তাহাকে যথার্থ উন্নত বলিয়া বোধ হয়। একবার, দুইবার, তিনবার পরাজিত হইলে কাহার মন দমিয়া যায়? পৃথিবী বীরের। সহস্রবার অকৃতকার্য হইলেও কাহার উদ্যম টলে না? স্বর্গের দেবতার। ইন্দ্র ইন্দ্রজিতের অপেক্ষা দুর্বল হইতে পারেন, কিন্তু ভীরু কেন হইবেন? চিত্রের প্রারম্ভ ভাগেই কবি যে ইন্দ্রকে কাপুরুষ করিয়া আঁকিয়াছেন, তাহা বড়ো সুকবি-সংগত হয় নাই। 
ইন্দ্র শচীর সহিত কৈলাস-শিখরে দুর্গার নিকটে গমন করিলেন এবং রাঘবকে রক্ষা করিতে অনুরোধ করিলেন। এক বিষয়ে আমরা ইন্দ্রের প্রতি বড়ো অসন্তুষ্ট হইলাম, পাঠকের মনে আছে যে, ইন্দ্রের কৈলাসে আসিবার সময় লক্ষ্মী প্রায় মাথার দিব্য দিয়া বলিয়া দিয়াছিলেন যে, 

বড়ো ভালো বিরূপাক্ষ বাসেন লক্ষ্মীরে। 
কহিয়ো, বৈকুণ্ঠপুরী বহুদিন ছাড়ি 
আছয়ে সে লঙ্কাপুরে! কত যে বিরলে 
ভাবয়ে সে অবিরল; একবার তিনি, 
কী দোষ দেখিয়া তারে না ভাবেন মনে? 
কোন্‌ পিতা দুহিতারে পতিগৃহ হতে 
রাখে দূরে জিজ্ঞাসিয়ো বিজ্ঞ জটাধরে! 

পাছে শিবের সহিত দেখা না হয় ও তিনি শিবের বিজ্ঞত্বের উপর যে ভয়ানক কলঙ্ক আরোপ করিয়াছেন তাহা অনর্থক নষ্ট হয়, এই নিমিত্ত তিনি বিশেষ করিয়া বলিয়াছিলেন যে-

ত্র্যম্বকে না পাও যদি, অম্বিকার পদে 
কহিয়ো এ-সব কথা। 

লক্ষ্মীর এমন সাধের অনুরোধটি ইন্দ্র পালন করেন নাই। 
মহাদেবের পরামর্শ মতে ইন্দ্র মায়াদেবীর মন্দিরে উপস্থিত হইলেন। 


    
    

    
    
    

  

