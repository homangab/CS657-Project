

  
    ক্ষণিকা  উৎসর্গ
                
    
    








  
  

        

      রবীন্দ্র রচনাবলী (:)
    
 
    
    ক্ষণিকা  উৎসর্গ
    
    
    উৎসর্গ
শ্রীযুক্ত লোকেন্দ্রনাথ পালিত 

সুহৃত্তমের প্রতি

ক্ষণিকারে দেখেছিলে 

  ক্ষণিক বেশে কাঁচা খাতায়  

সাজিয়ে তারে এনে দিলেম 

  ছাপা বইয়ের বাঁধা পাতায় । 

আশা করি নিদেন  পক্ষে 

  ছ'টা মাস কি এক বছরই 

হবে তোমার বিজন  বাসে 

  সিগারেটের সহচরী । 

কতকটা তার ধোঁয়ার সঙ্গে 

  স্বপ্নলোকে উড়ে যাবে— 

কতকটা কি অগ্নিকণায় 

  ক্ষণে ক্ষণে দীপ্তি পাবে ? 

কতকটা বা ছাইয়ের সঙ্গে 

  আপনি খসে পড়বে ধুলোয়  

তার পরে সে ঝেঁটিয়ে নিয়ে 

  বিদায় কোরো ভাঙা কুলোয় । 


শ্রীরবীন্দ্রনাথ ঠাকুর 
    
    

    
    
    

  

