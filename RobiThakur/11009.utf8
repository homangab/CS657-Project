

  
    চিত্রা  মরীচিকা ১
                
    
    








  
  

        

      রবীন্দ্র রচনাবলী (:)
    
 
    
    চিত্রা  মরীচিকা ১
    
    
    মরীচিকা

কেন আসিতেছ মুগ্ধ মোর পানে ধেয়ে 
ওগো দিক্‌ভ্রান্ত পান্থ  তৃষার্ত নয়ানে 
লুব্ধ বেগে । আমি যে তৃষিত তোমা চেয়ে 
আমি চিরদিন থাকি এ মরুশয়ানে 
সঙ্গীহারা । এ তো নহে পিপাসার জল  
এ তো নহে নিকুঞ্জের ছায়া  পক্ব ফল 
মধুরসে ভরা  এ তো নহে উৎসধারে 
সিঞ্চিত সরস স্নিগ্ধ নবীন শাদ্বল 
নয়ননন্দন শ্যাম । পল্লবমাঝারে 
কোথায় বিহঙ্গ কোথা মধুকরদল । 
শুধু জেনো  একখানি বহ্নিসমশিখা 
তপ্ত বাসনার তুলি আমার সম্বল — 
অনন্ত পিপাসাপটে এ কেবল লিখা 
চিরতৃষার্তের স্বপ্নমায়ামরীচিকা । 


    
    

    
    
    

  

