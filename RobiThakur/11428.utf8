

  
    সোনার তরী  আকাশের চাঁদ৩
                
    
    








  
  

        

      রবীন্দ্র রচনাবলী (:)
    
 
    
    সোনার তরী  আকাশের চাঁদ৩
    
    
    সোনার তরী


‘ শশী নাহি চাই যদি ফিরে পাই 

আর বার এ জীবন । ' 
 

দেখিল চাহিয়া জীবনপূর্ণ 

সুন্দর লোকালয় 

প্রতি দিবসের হরষে বিষাদে 

চিরকল্লোলময় । 

স্নেহসুধা লয়ে গৃহের লক্ষ্মী 

ফিরিছে গৃহের মাঝে  

প্রতি দিবসেরে করিছে মধুর 

প্রতি দিবসের কাজে । 
সকাল বিকাল দুটি ভাই আসে 

ঘরের ছেলের মতো  

রজনী সবারে কোলেতে লইছে 

নয়ন করিয়া নত । 

ছোটো ছোটো ফুল  ছোটো ছোটো হাসি  

ছোটো কথা  ছোটো সুখ  

প্রতি নিমেষের ভালোবাসাগুলি  

ছোটো ছোটো হাসিমুখ 

আপনাআপনি উঠিছে ফুটিয়া 

মানবজীবন ঘিরি  

বিজন শিখরে বসিয়া সে তাই 

দেখিতেছে ফিরি ফিরি । 
 

দেখে বহুদূরে ছায়াপুরীসম 

অতীত জীবনরেখা  

অস্তরবির সোনার কিরণে 

নূতন বরনে লেখা । 

যাহাদের পানে নয়ন তুলিয়া 

চাহে নি কখনো ফিরে  

নবীন আভায় দেখা দেয় তারা 

স্মৃতিসাগরের তীরে । 

হতাশ হৃদয়ে কাঁদিয়া কাঁদিয়া 

পুরবীরাগিণী বাজে  

দুবাহু বাড়ায়ে ফিরে যেতে চায় 


ওই জীবনের মাঝে । 

দিনের আলোক মিলায়ে আসিল 

তবু পিছে চেয়ে রহে — 

যাহা পেয়েছিল তাই পেতে চায় 

তার বেশি কিছু নহে । 


সোনার জীবন রহিল পড়িয়া 

কোথা সে চলিল ভেসে । 

শশীর লাগিয়া কাঁদিতে গেল কি 

রবিশশীহীন দেশে । 


    
    

    
    
    

  

