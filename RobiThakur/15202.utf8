

  
    ইংরাজদিগের আদবকায়দা ১
                
    
    








  
  

        

      রবীন্দ্র রচনাবলী (:)
    
 
    
    ইংরাজদিগের আদবকায়দা ১
    
    
    ইংরাজদিগের আদবকায়দা

ইংরাজদিগের এবং য়ুরোপীয় অন্যান্য দেশের আদবকায়দার কাছে আমাদের দেশের আদবকায়দা ঘেঁষিতেও পারে না। য়ুরোপে সকলই যেমন যন্ত্রে নির্বাহিত হয় তেমনি হৃদয়ের ভাবও য়ুরোপীয়েরা এমন যন্ত্রবদ্ধ করিয়া রাখিয়াছে যে দুঃখ না হইলেও তাহারা দুঃখ প্রকাশ করিতে পারে হাসি না পাইলেও হাসিতে পারে। ভদ্রতার ভাব হইতে যেসব নিয়ম প্রসূত তাহাকেই তো আদবকায়দা বলে? তোমার নিয়ম বাঁধা থাক্‌ বা না থাক্‌ যাহারা ভদ্র তাহারা কখনো অভদ্রতা করিতে পারে না। তাহারা স্বাভাবিক অবস্থায় পরের প্রতি যেরূপ ব্যবহার করে তাহাই ভদ্রতা। আমাদের হিন্দুজাতির অত আইনকানুন নাই অথচ স্বাভাবিক ভদ্রতার ভাব এমন আর কোথাও দেখিবে না। আমাদের দেশে তো এত নিয়মের বাঁধাবাঁধি নাই তবুও তো মনিয়র উইলিয়াম্‌স কহিয়াছেন ভারতবর্ষের ছোটোলোকেরাও এমন ভদ্র শান্ত প্রভুভক্ত যে য়ুরোপে তাহার তুলনা পাইবে না। ইংরাজদিগের আচারব্যবহার আমাদের কাছে অনেক কারণে নূতন ও আমোদজনক লাগিবে। 
ইংলন্ডে প্রণামের স্থলে শেক্‌হ্যান্ড করিবার সময় স্ত্রীলোকরাই প্রথম হাত বাড়াইয়া দেন। তোমার অপেক্ষা মানমর্যাদায় যিনি বড়ো তাঁহার প্রতি তুমি প্রথমে হাত বাড়াইতে বা গ্রীবা নত করিতে পার না। যাহাদের সঙ্গে তুমি আলাপপরিচয় রাখিতে ইচ্ছা কর না তাহারা যদি তোমাকে প্রকাশ্যে অভিবাদন করে তবে তুমি ফিরাইয়া না দিতেও পার। কিন্তু ইংরাজি আদবকায়দাজ্ঞ ব্যক্তি কহেন তাহা অপেক্ষা অভ্যস্ত উপেক্ষার সহিত তাহার প্রণাম ফিরাইয়া দেওয়াই ভালো। কিন্তু তাই বলিয়া কোনো পুরুষ কোনো অবস্থায় স্ত্রীলোকের অভিবাদন উপেক্ষা করিতে পারেন না। স্ত্রীলোক ইচ্ছা করিলে কোনো পুরুষকে ওরূপ উপেক্ষা করিতে পারেন কিন্তু কোনো অবিবাহিতা স্ত্রী বিবাহিতা স্ত্রীর অভিবাদন ওরূপ অগ্রাহ্য করিতে পারেন না। যদি কোনো ব্যক্তি নিমন্ত্রণসভায় কোনো মহিলাকে বিশেষ যত্ন করিয়া থাকেন তাঁহার সহিত অধিক গল্প করিয়া থাকেন বা আহারস্থানে হাত ধরিয়া লইয়া গিয়া থাকেন তবে তাহার পরদিন কোনো প্রকাশ্য স্থানে দেখা হইলে সে মহিলা সে ভদ্রলোকটির প্রতি সম্মানপ্রদর্শনার্থ গ্রীবা নত করিতে পারেন। অনেক সাহেব ভারতবর্ষীয়দের অভিবাদন মাথা কাঁপাইয়া বা টুপি ছুঁইয়া মাত্র ফিরাইয়া দেন কিন্তু ভালো আদবকায়দা অমন হোমিওপ্যাথিকমাত্রায় প্রণাম করিতে পরামর্শ দেন না সম্পূর্ণরূপে টুপি না খুলিয়া যদি অভিবাদন করিতে চাও তবে তাহার চেয়ে না করাই ভালো। যাহার সহিত শেক্‌হ্যান্ড করিতে চাও তাহার সহিত দেখা হইলে বাম হস্তে টুপি খুলিতে হইবে ও ডান হস্তে শেক্‌হ্যান্ড করিতে হইবে। পথে আসিতে আসিতে কোনো পরিচিতা মহিলা যদি তোমার সম্মুখে আসিয়া পড়েন তবে কথা কহিবার জন্য তাঁহার সম্মুখে দাঁড়াইয়া তাঁহার পথ বন্ধ করিয়ো না যেদিকে তিনি যাইতেছেন তাহা তোমার গম্য পথের বিপরীত দিক হইতে পারে কিন্তু মহিলার পাশে পাশে সে দিকেই তোমার যাওয়া উচিত পরে কথা শেষ করিয়া তোমার যাহা ইচ্ছা তাহা করিয়ো। যে মহিলার সহিত তুমি কথা কহিবে না তাঁহার সহিত যদি দেখা হয় তবে তিনি যদি ডান দিকে থাকেন তবে বাম হস্তে বা যদি বাম দিকে থাকেন তবে ডান হস্তে টুপি খুলিতে হইবে অর্থাৎ যে হস্ত মহিলা হইতে অধিক দূর সেই হস্তে টুপি খুলিতে হইবে। ঘোড়ায় চড়িয়া যাইবার সময় যদি কোনো পদাতিকমহিলার সহিত সাক্ষাৎ হয় তবে ঘোড়া হইতে নামিয়া তাহার লাগাম ধরিয়া মহিলার সঙ্গে সঙ্গে গিয়া কথা কহিবে ঘাড় উঁচু করিয়া কথা কহিবার কষ্ট যেন মহিলাকে না দেওয়া হয়। কোনো মহিলার সঙ্গে সঙ্গে চলিবার সময় তাঁহার হস্তে পুস্তক প্রভৃতি যাহাকিছু থাকিবে তাহা তুমি বহন করিবে। যদি চুরট খাইতে খাইতে পথে আইস তবে কোনো মহিলার সহিত কথা কহিতে হইলেই তাহা ফেলিয়া দিয়ো। শেক্‌হ্যান্ড করিতে হইলে যাহাকে শেক্‌হ্যান্ড করিবে তাহার খুব কাছে না আসিলে হাত বাড়াইয়ো না দূর হইতে হাত বাহির করিয়া আসিলে বড়ো ভালো দেখায় না। মহিলারা আসিলে  ভদ্রলোকদিগকে উঠিয়া দাঁড়াইতে হইবে কিন্তু পুরুষেরা আসিলে মহিলাদিগকে উঠিতে হয় না। অগ্নিকুণ্ডের ( ) কাছাকাছি যাইবার জন্য তুমি এক চৌকি ছাড়িয়া আরএক চৌকিতে যাইতে 

    
    

    
    
    

  

