

  
    নৃত্যনাট্য চণ্ডালিকা  তৃতীয় দৃশ্য ২২
                
    
    








  
  

        

      রবীন্দ্র রচনাবলী (:)
    
 
    
    নৃত্যনাট্য চণ্ডালিকা  তৃতীয় দৃশ্য ২২
    
    
    নৃত্যনাট্য চণ্ডালিকা

প্রকৃতি। ওমা ওমা ওমা

ফিরিয়ে নে তোর মন্ত্র
এখনি এখনি এখনি।
 ও রাক্ষুসী কী করলি তুই
কী করলি তুই—
মরলি নে কেন পাপীয়সী।
কোথা আমার সেই দীপ্ত সমুজ্জ্বল
শুভ্র সুনির্মল
সুদূর স্বর্গের আলো।

আহা কী ম্লান কী ক্লান্ত—
আত্মপরাভব কী গভীর।
যাক যাক যাক
সব যাক সব যাক—
অপমান করিস নে বীরের
জয় হোক তাঁর
জয় হোক।

আনন্দের প্রবেশ

প্রভু এসেছ উদ্ধারিতে আমায়
দিলে তার এত মূল্য
নিলে তার এত দুঃখ।
                        ক্ষমা করো ক্ষমা করো—
মাটিতে টেনেছি তোমারে
এনেছি নীচে
ধূলি হতে তুলি নাও আমায়
তব পুণ্যলোকে।
 ক্ষমা করো।
জয় হোক তোমার জয় হোক।

আনন্দ।  কল্যাণ হোক তব কল্যাণী।
সকলে বুদ্ধকে প্রণাম



    
    

    
    
    

  

