

  
    বিচিত্রিতা  মরীচিকা
                
    
    








  
  

        

      রবীন্দ্র রচনাবলী (:)
    
 
    
    বিচিত্রিতা  মরীচিকা
    
    
    মরীচিকা


ওইযে তোমার মানসপ্রজাপতি 
ঘরছাড়া সব ভাবনা যত  অলস দিনে কোথা ওদের গতি । 

দখিন হাওয়ার সাড়া পেয়ে 
চঞ্চলতার পতঙ্গদল ভিতর থেকে বাইরে আসে ধেয়ে । 

চেলাঞ্চলে উতল হল তারা  

চক্ষে মেলে চপল পাখা আকাশে পথহারা । 

বকুলশাখায় পাখির হঠাৎ ডাকে 
চমকেযাওয়া চরণ ঘিরে ঘুরে বেড়ায় শাড়ির ঘূর্ণিপাকে । 

কাটায় ব্যর্থ বেলা 

অঙ্গে অঙ্গে অস্থিরতার চকিত এই খেলা । 

মনে তোমার ফুলফোটানো মায়া 
 অস্ফুট কোন্‌ পূর্বরাগের রক্তরঙিন ছায়া । 

ঘিরল তারা তোমায় চারি পাশে 

ইঙ্গিতে আভাসে 

ক্ষণে ক্ষণে চমকে ঝলকে । 

তোমার অলকে 
দোলা দিয়ে বিনা ভাষায় আলাপ করে কানে কানে  

নাই কোনো যার মানে । 

মরীচিকার ফুলের সাথে 
মরীচিকার প্রজাপতির মিলন ঘটে ফাল্গুনপ্রভাতে । 

আজি তোমার যৌবনেরে ঘেরি 
 যুগলছায়ার স্বপনখেলা তোমার মধ্যে হেরি । 


    
    

    
    
    

  

