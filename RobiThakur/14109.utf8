

  
    কবিতা   জানি সখা অভাগীরে ভালো তুমি বাস না 
                
    
    








  
  

        

      রবীন্দ্র রচনাবলী (:)
    
 
    
    কবিতা   জানি সখা অভাগীরে ভালো তুমি বাস না 
    
    
    জানি সখা অভাগীরে ভালো তুমি বাস না 

জানি সখা অভাগীরে ভালো তুমি বাস না 
ছেড়েছি ছেড়েছি নাথ তব প্রেমকামনা — 
এক ভিক্ষা মাগি হায় — নিরাশ কোরো না তায় 
শেষ ভিক্ষা শেষ আশা — অন্তিম বাসনা — 
এ জন্মের তরে সখা — আর তো হবে না দেখা 
তুমি সুখে থেকো নাথ কী কহিব আর 
একবার বোসো হেথা ভালো করে কও কথা 
যে নামে ডাকিতে সখা ডাকো একবার — 
ওকি সখা কেঁদোনাকো — দুখিনীর কথা রাখো 
আমি গেলে বলো নাথ — কী ক্ষতি তাহার ? 
যাই সখা যাই তবে — ছাড়ি তোমাদের সবে — 

সময় আসিছে কাছে বিদায় বিদায় — 


    
    

    
    
    

  

