

  
    আত্মপরিচয় ৩ ১৩
                
    
    








  
  

        

      রবীন্দ্র রচনাবলী (:)
    
 
    
    আত্মপরিচয় ৩ ১৩
    
    
    আত্মপরিচয় ৩

এমন যে দান এ পেয়ে কি আর শান্তিতে থাকবার জো আছে । শান্তি যে বন্ধন যদি তাকে অশান্তির ভিতর দিয়ে না পাওয়া যায় । 

আজকে হতে জগৎমাঝে 

ছাড়ব আমি ভয়  

আজ হতে মোর সকল কাজে 

তোমার হবে জয় — 

আমি ছাড়ব সকল ভয় । 
মরণকে মোর দোসর করে 
রেখে গেছ আমার ঘরে  
আমি তারে বরণ করে 

রাখব পরানময় । 

তোমার তরবারি আমার 

করবে বাঁধন ক্ষয় । 

আমি ছাড়ব সকল ভয় ।

এমন আরো অনেক গান উদ্‌ধৃত করা যেতে পারে যাতে বিরাটের সেই অশান্তির সুর লেগেছে । কিন্তু সেই সঙ্গে এ কথা মানতেই হবে সেটা কেবল মাঝের কথা  শেষের কথা নয় । চরম কথাটা হচ্ছে শান্তং শিবমদ্বৈতম্‌ । রুদ্রতাই যদি রুদ্রের চরম পরিচয় হত তা হলে সেই অসম্পূর্ণতায় আমাদের আত্মা কোনো আশ্রয় পেত না — তা হলে জগৎ রক্ষা পেত কোথায় । তাই তো মানুষ তাঁকে ডাকছে  রুদ্র যত্তে দক্ষিণং মুখং তেন মাং পাহি নিত্যম্‌ — রুদ্র  তোমার যে প্রসন্ন মুখ  তার দ্বারা আমাকে রক্ষা করো । চরম সত্য এবং পরম সত্য হচ্ছে ঐ প্রসন্ন মুখ । সেই সত্যই হচ্ছে সকল রুদ্রতার উপরে । কিন্তু সেই সত্যে পৌঁছতে গেলে রুদ্রের স্পর্শ নিয়ে যেতে হবে । রুদ্রকে বাদ দিয়ে যে প্রসন্নতা  অশান্তিকে অস্বীকার করে যে শান্তি  সে তো স্বপ্ন  সে সত্য নয় ।

বজ্রে তোমার বাজে বাঁশি  

সে কি সহজ গান । 

সেই সুরেতে জাগব আমি 

দাও মোরে সেই কান । 

ভুলব না আর সহজেতে  
সেই প্রাণে মন উঠবে মেতে 
মৃত্যুমাঝে ঢাকা আছে 

যে অন্তহীন প্রাণ । 

সে ঝড় যেন সই আনন্দে 
চিত্তবীণার তারে 
সপ্ত সিন্ধু দশ দিগন্ত 

নাচাও যে ঝংকারে । 




    
    

    
    
    

  

