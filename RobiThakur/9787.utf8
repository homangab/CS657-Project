

  
    শক্তিপূজা ১
                
    
    








  
  

        

      রবীন্দ্র রচনাবলী (:)
    
 
    
    শক্তিপূজা ১
    
    
    শক্তিপূজা

‘বাতায়নিকের  পত্রে’  আমি  শক্তিপূজার  যে  আলোচনা  করেছি  সে  সম্বন্ধে  সাময়িকপত্রে  একাধিক  লোকে প্রতিবাদ লিখেছেন।
আমাদের দেশে শিব এবং শক্তির স্বরূপ সম্বন্ধে দুটি ধারা দেখতে পাই। তার মধ্যে একটিকে শাস্ত্রিক এবং আরএকটিকে লৌকিক বলা যেতে পারে। শাস্ত্রিক শিব যতী বৈরাগী। লৌকিক শিব উন্মত্ত উচ্ছৃঙ্খল। বাংলা মঙ্গলকাব্যে  এই  লৌকিক শিবেরই বর্ণনা দেখতে পাই। এমন কি  রাজসভার কবি ভারতচন্দ্রের অন্নদামঙ্গলে শিবের যে চরিত্র বর্ণিত সে আর্যসমাজসম্মত নয়।
শক্তির যে শাস্ত্রিক ও দার্শনিক ব্যাখ্যা দেওয়া যায় আমি তা স্বীকার করে নিচ্ছি। কিন্তু বাংলা মঙ্গলকাব্যে শক্তির যে স্বরূপ বর্ণিত হয়েছে সে লৌকিক এবং তার ভাব অনুরূপ। সংসারে যারা পীড়িত যারা পরাজিত অথচ  এই  পীড়া  ও  পরাজয়ের  যারা  কোনো  ধর্মসংগত  কারণ  দেখতে  পাচ্ছে  না  তারা  স্বেচ্ছাচারিণী  নিষ্ঠুর শক্তির অন্যায় ক্রোধকেই সকল দুঃখের কারণ বলে ধরে নিয়েছে এবং সেই ঈর্ষাপরায়ণা শক্তিকে স্তবের দ্বারা পূজার দ্বারা শান্ত করবার আশাই এইসকল মঙ্গলকাব্যের প্রেরণা।
প্রচণ্ড দেবতার যথেচ্ছাচারের বিভীষিকা মানবজাতির প্রথম পূজার মূলে দেখতে পাওয়া যায়। তার কারণ মানুষ তখনো বিশ্বের মূলে বিশ্বনিয়মকে দেখতে পায় নি এবং তখন সে সর্বদাই ভয়বিপদের দ্বারা বেষ্টিত। তখন  শক্তিমানের  আকস্মিক  ঐশ্বর্যলাভ  সর্বদাই  চোখে  পড়ছে এবং  আকস্মিকতারই  প্রভাব  মানবসমাজে সবচেয়ে উগ্রভাবে দৃশ্যমান।
যেসময়ে  কবিকঙ্কণচণ্ডী  অন্নদামঙ্গল  লিখিত  হয়েছে  সেসময়ে  মানুষের  আকস্মিক  উত্থানপতন বিস্ময়কররূপে  প্রকাশিত  হত।  তখন  চারদিকেই  শক্তির  সঙ্গে  শক্তির  সংঘাত  চলছে  এবং  কার  ভাগ্যে কোন্‌দিন যে কী আছে তা কেউ বলতে পারছে না। যেব্যক্তি শক্তিমানকে ঠিকমতো স্তব করতে জানে যেব্যক্তি সত্য মিথ্যা ন্যায় অন্যায় বিচার করে না তার সমৃদ্ধিলাভের দৃষ্টান্ত তখন সর্বত্র প্রত্যক্ষ। চণ্ডীশক্তিকে প্রসন্ন করে তাকে নিজের ব্যক্তিগত ইষ্টলাভের অনুকূল করা তখন অন্তত একশ্রেণীর ধর্মসাধনার প্রধান অঙ্গ ছিল তখনকার ধনীমানীরাই বিশেষত এই শ্রেণীভুক্ত ছিল কেননা তখনকার শক্তির ঝড় তাদের উচ্চচূড়ার উপরেই বিশেষ করে আঘাত করত।
শাস্ত্রে দেবতার যেস্বরূপ বর্ণিত হয়েছে সেইটেই যে আদিম এবং লৌকিকটাই যে আধুনিক একথা বিশিষ্ট প্রমাণ  ব্যতীত  মানা  যায়  না।  আমার  বিশ্বাস  অনার্যদের  দেবতাকে  একদিন  আর্যভাবের  দ্বারা  শোধন  করে স্বীকার করে নেবার সময় ভারতবর্ষে উপস্থিত হয়েছিল। সেই সময়ে যেসব দেবতা ভারতবর্ষের সাধুসমাজে প্রবেশ করেছিল তাদের চরিত্রে অসংগতি একেবারে দূর হতে পারে নি তাদের মধ্যে আজও আর্য অনার্য দুই ধারা মিশ্রিত হয়ে আছে এবং লৌকিক ব্যবহারে সেই অনার্যধারারই প্রবলতা অধিক।
খ্রীস্টধর্মের বিকাশেও আমরা এই জিনিসটি দেখতে পাই। য়িহুদির জিহোবা এককালে মুখ্যত য়িহুদিজাতিরই পক্ষপাতী দেবতা ছিলেন। তিনি কী রকম নিষ্ঠুর ঈর্ষাপরায়ণ ও বলিপ্রিয় দেবতা ছিলেন তা ওল্ড্‌ টেস্টামেন্ট্‌ পড়লেই  বোঝা  যায়।  সেই  দেবতা  ক্রমশ  য়িহুদি  সাধুঋষিদের  বাণীতে  এবং  অবশেষে  যিশুখ্রীস্টের  উপদেশে সর্বমানবের প্রেমের দেবতা হয়ে প্রকাশ পেয়েছেন। কিন্তু তাঁর মধ্যে আজও যে দুই বিরুদ্ধভাব জড়িয়ে আছে তা লৌকিক ব্যবহারে স্পষ্ট দেখিতে পাই। আজও তিনি যুদ্ধের দেবতা ভাগাভাগির দেবতা সাম্প্রদায়িক দেবতা। অখ্রীস্টানের প্রতি খ্রীস্টানের অবজ্ঞা ও অবিচার তাঁর নামের জোরে যত সজীব হয়ে আছে এমন আরকিছুতে নয়।
আমাদের দেশে সাধারণত শাক্তধর্মসাধনা এবং বৈষ্ণবধর্মসাধনার মধ্যে দুই স্বতন্ত্রভাব প্রাধান্য লাভ করেছে। এক সাধনায় পশুবলি এবং মাংসভোজন অন্য সাধনায় অহিংসা ও নিরামিষ আহার– এটা নিতান্ত নিরর্থক নয়। বিশেষ শাস্ত্রে এই পশু এবং অপরাপর


    
    

    
    
    

  

