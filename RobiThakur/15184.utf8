

  
    কথাবার্তা৩
                
    
    








  
  

        

      রবীন্দ্র রচনাবলী (:)
    
 
    
    কথাবার্তা৩
    
    
    কথাবার্তা

২য়। আমাদের স্বাধীনতাও আছে অধীনতাও আছে বোধ করি চিরকালই থাকিবে। স্বাধীনতার যেমন সাধনা আবশ্যক অধীনতারও বোধহয় সেইরূপ সাধনা আবশ্যক। হয়তো বা উৎকর্ষপ্রাপ্ত সর্বশ্রেষ্ঠ অধীনতাকেই যথার্থ স্বাধীনতা বলে। কেবল মাত্র স্বাতন্ত্র্যকে শ্রেষ্ঠ স্বাধীনতা বলে না। যথার্থ যে রাজা সে প্রজার অধীন পিতা সন্তানের অধীন দেবতা এই জগতের অধীন। অর্থাৎ স্বাধীনভাবে অধীনতাকেই শ্রেষ্ঠ স্বাধীনতা বলে। জড় পদার্থ অধীনভাবে অধীন মানুষেরা অধীনভাবে স্বাধীন আর দেবতারা স্বাধীনভাবে অধীন। আমরা যখন মহত্ত্ব লাভ করিব তখন আমরা জগতের দাসত্ব করিব কিন্তু সেই দাসত্ব করাকেই বলে রাজত্ব করা। আর স্বতন্ত্র হওয়াকেই যদি স্বাধীন হওয়া বলে তাহা হইলে ক্ষুদ্রতাকেই বলে স্বাধীনতা বিনাশকেই বলে স্বাধীনতা। 

    
    

    
    
    

  

