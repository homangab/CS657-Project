

  
    গীতালি ৬৩
                
    
    








  
  

        

      রবীন্দ্র রচনাবলী (:)
    
 
    
    গীতালি ৬৩
    
    
    ৬৩

এদের পানে তাকাই আমি  

বক্ষে কাঁপে ভয় । 
সব পেরিয়ে তোমায় দেখি  

আর তো কিছু নয় । 
 একটুখানি
সামনে আমার আঁধার জেগে থাকে  
 সেইটুকুতে
সূর্যতারা সবই আমার ঢাকে— 

তার উপরে চেয়ে দেখি 

আলোয় আলোময় । 
 
ছোটো আমার বড়ো হয় যে 

যখন টানি কাছে— 
বড়ো তখন কেমন করে 

লুকায় তারি পাছে । 
 কাছের পানে
তাকিয়ে আমার দিন তো গেছে কেটে  
 এবার যেন
সন্ধ্যাবেলায় কাছের ক্ষুধা মেটে— 

এতকাল যে রইলে দূরে 

তোমারি হোক জয় । 




    
    

    
    
    

  

