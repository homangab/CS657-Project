

  
    ভানুসিংহ ঠাকুরের পদাবলী ৩
                
    
    








  
  

        

      রবীন্দ্র রচনাবলী (:)
    
 
    
    ভানুসিংহ ঠাকুরের পদাবলী ৩
    
    
    ভানুসিংহ ঠাকুরের পদাবলী
৩


হৃদয়ক সাধ মিশাওল
হৃদয়ে
কন্ঠে শুখাওল মালা।


বিরহবিষে দহি বহি গল রয়নী
নহি নহি আওল কালা ॥


বুঝনু বুঝনু সখি বিফল বিফল সব
 বিফল এ পীরিতি লেহা ।


বিফল রে এ মঝু জীবন যৌবন
বিফল রে এ মঝু দেহা ॥


চল সখি গৃহ চল মুঞ্চ নয়নজল– চল সখি চল গৃহকাজে।


মালতিমালা রাখহ বালা– ছি ছি সখি মরু মরু লাজে ।


সখি লো দারুণ আধিভরাতুর
এ তরুণ যৌবন মোর ।


সখি লো দারুণ প্রণয়হলাহল
জীবন করল অঘোর ॥


তৃষিত প্রাণ মম দিবসযামিনী
শ্যামক দরশনআশে।


আকুল জীবন থেহ না মানে
অহরহ জ্বলত হুতাশে ।


সজনি সত্য কহি তোয়


খোয়ব কব হাম শ্যামক প্রেম
সদা ডর লাগয় মোয় ॥


হিয়ে হিয়ে অব রাখত মাধব
সো দিন আসব সখি রে– 


বাত ন বোলবে বদন ন হেরবে 
 মরিব হলাহল ভখি রে ।


ঐস বৃথা ভয় না কর বালা
ভানু নিবেদয় চরণে– 


সুজনক পীরিতি নৌতুন নিতি নিতি
 নহি টুটে
জীবনমরণে॥

    
    

    
    
    

  

