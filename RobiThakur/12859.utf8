

  
    নৈবেদ্য - ৮১
                
    
    








  
  

        

      রবীন্দ্র রচনাবলী (://.-..)
    
 -->
    
    নৈবেদ্য - ৮১
    
    
    ৮১

একাধারে তুমিই আকাশ , তুমি নীড় । 
হে সুন্দর , নীড়ে তব প্রেম সুনিবিড় 
প্রতি ক্ষণে নানা বর্ণে নানা গন্ধে গীতে 
মুগ্ধ প্রাণ বেষ্টন করেছে চারি ভিতে । 
সেথা ঊষা ডান হাতে ধরি স্বর্ণথালা 
নিয়ে আসে একখানি মাধুর্যের মালা 
নীরবে পরায়ে দিতে ধরার ললাটে ; 
সন্ধ্যা আসে নম্রমুখে ধেনুশূন্য মাঠে 
চিহ্নহীন পথ দিয়ে লয়ে স্বর্ণঝারি 
পশ্চিমসমুদ্র হতে ভরি শান্তিবারি । 
&; 
তুমি যেথা আমাদের আত্মার আকাশ , 
অপার সঞ্চারক্ষেত্র , সেথা শুভ্র ভাস ; 
দিন নাই , রাত নাই , নাই জনপ্রাণী , 
বর্ণ নাই , গন্ধ নাই — নাই নাই বাণী । 


    
    

    
    
    

  

