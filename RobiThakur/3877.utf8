

  
    যোগাযোগতৃতীয় অঙ্কদ্বিতীয় দৃশ্য ৩৬
                
    
    








  
  

        

      রবীন্দ্র রচনাবলী (:)
    
 
    
    যোগাযোগতৃতীয় অঙ্কদ্বিতীয় দৃশ্য ৩৬
    
    
    যোগাযোগ

কুমুদিনী । সে হবে না  আমার দায় আমিই নেব । আমার চিঠি যদি কেউ চুরি করে রাখে তবে আমিই সেটা উদ্ধার করব । 
মোতির মা । আমি জানি ওঁকে  ক্ষমা করবেন না । 
কুমুদিনী । নিজের চিঠি নিজে চুরি করে পড়তে হল এর চেয়ে শাস্তি কী হতে পারে ? 
মোতির মা । কোন্‌টা নিজের কোন্‌টা নিজের নয় সে বিচার এ বাড়ির কর্তা করে দেন । 
কুমুদিনী । আমি বিচারের অপেক্ষা করতে পারব না । দেখিয়ে দাও — ওই চিঠিখানির জন্যে বুকের পাঁজরগুলোর উপর মনটা মাথা খোঁড়াখুঁড়ি করে মরছে । কী দুঃখ বুঝতে পারছ না কি ? 
দেরাজ খুলে 
মোতির মা । ওই তোমার চিঠি সক্কলের উপরে । 
 
চিঠি তুলে নিয়ে 
কুমুদিনী । এ তো আজকের তারিখের ছাপ নয় । আচ্ছা  তুমি যাও । 
মোতির মা । থাকিনা তোমার কাছে ? 
কুমুদিনী । না  যাও । 
মোতির মা । তা  চিঠিটা নিয়ে চলে এসো । 
কুমুদিনী । এই ডেস্কেই রেখে যাব । 
[ মোতির মার প্রস্থান 
আমার চিঠি কেউ যদি চুরি করেন করুন  আমি তাই বলে চুরি করে চুরির শোধ দিতে চাই নে । 
 
মধুসূদনের প্রবেশ 
 
মধুসূদন । এ ঘরে তুমি যে 
কুমুদিনী । আমার নামে দাদার চিঠি এসেছে কি না দেখতে এসেছিলেম । 
মধুসূদন । চিঠি তো আমিই তোমার কাছে নিয়ে যেতুম  সেজন্যে তোমার তো আসবার দরকার ছিল না । 
কুমুদিনী । তোমারও নিয়ে যাবার দরকার নেই । এ চিঠি তুমি আমাকে পড়তে দিতে চাও নি — পড়ব না । এই ছিঁড়ে ফেললুম । কিন্তু এমন কষ্ট তুমি আমাকে আর কখনো দিয়ো না । 
[ মুখে আঁচল চেপে ধরে দ্রুত প্রস্থান 
সগর্জনে 
মধুসূদন । নবীন 
 
নবীনের প্রবেশ 
 


    
    

    
    
    

  

