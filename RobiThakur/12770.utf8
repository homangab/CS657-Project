

  
    নৈবেদ্য  ৩১
                
    
    








  
  

        

      রবীন্দ্র রচনাবলী (:)
    
 
    
    নৈবেদ্য  ৩১
    
    
    ৩১

তোমার ভুবনমাঝে ফিরি মুগ্ধসম 
হে বিশ্বমোহন নাথ । চক্ষে লাগে মম 
প্রশান্ত আনন্দঘন অনন্ত আকাশ  
শরৎমধ্যাহ্নে পূর্ণ সুবর্ণ উচ্ছ্বাস 
আমার শিরার মাঝে করিয়া প্রবেশ 
মিশায় রক্তের সাথে আতপ্ত আবেশ । 
 
ভুলায় আমারে সবে । বিচিত্র ভাষায় 
তোমার সংসার মোরে কাঁদায় হাসায়  
তব নরনারী সবে দিগ্‌বিদিকে মোরে 
টেনে নিয়ে যায় কত বেদনার ডোরে  
বাসনার টানে । সেই মোর মুগ্ধ মন 
বীণাসম তব অঙ্কে করিনু অর্পণ — 
তার শত মোহতন্ত্রে করিয়া আঘাত 
বিচিত্র সংগীত তব জাগাও হে নাথ । 


    
    

    
    
    

  

