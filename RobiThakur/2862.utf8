

  
    ভগ্নহৃদয়  ত্রয়োদশ সর্গ ৭৭
                
    
    








  
  

        

      রবীন্দ্র রচনাবলী (:)
    
 
    
    ভগ্নহৃদয়  ত্রয়োদশ সর্গ ৭৭
    
    
    ভগ্নহৃদয় 
চতুর্দশ সর্গ
মুরলা ও কবি
কবি।        কত দিন দেখিয়াছি তোরে লো মুরলে
একেলা কাঁদিতেছিস বসিয়া বিরলে।
করতলে রাখি মুখ—  কি জানি কিসের দুখ—
বড়ো বড়ো আঁখিদুটি মগ্ন অশ্রুজলে
বড়ো সখি ব্যথা লাগে হেরি তোর মুখ
এমন করুণ আহা  ফেটে যায় বুক।
ভালো কি বাসিস কারে?  কত দিন বল্‌
পোষণ করিবি হৃদে হৃদয়অনল?
যত তোর কথা আছে   বলিস আমার কাছে
এত স্নেহ কোথা পাবি— এত অশ্রুজল?
মুরলা।      কারে বা ভালো বাসিব কবি গো আমার?
ভালোবাসা সাজে কি গো এই মুরলার?
সখা এত আমি দীন  এতই গো গুণহীন
ভালোবাসিতে যে কবি মরি গো লজ্জায়।
যদি ভুলি আপনারে   যদি ভালোবাসি কারে
সে জন ফিরেও কভু দেখে কি আমায়?
যদি বা সে দয়া ক’রে  আদর করে গো মোরে
সংকোচেতে দিবানিশি দহি না কি তবু?
তাই কবি বলি তাই—  ভালো যে বাসিতে নাই
ভালোবাসা মুরলারে সাজে কি গো কভু?
দূর হোক— মুরলার কথা দূর হোক—
মুরলার দুখজ্বালা মুরলার রক—
বলো কবি গেছিল কি নলিনীর কাছে?
নলিনীর কথা কিছু বলিবার আছে?
কবি।        সখি লো বড়োই মনে পাইয়াছি ব্যথা
কাল আমি সন্ধ্যাকালে গিয়েছিনু সেথা—
পথপার্শ্বে সেই বনে   নীরবে আপনমনে
দেখিতেছিলাম একা বসি কতক্ষণ
সন্ধ্যার কপোল হতে সুধীর কেমন
মিলায়ে আসিতেছিল সরমের রাগ—
একটি উঠেছে তারা  বিপাসা হরষে হারা
ছায়া বুকে লয়ে কত করিছে সোহাগ
কতক্ষণ পথ চেয়ে রয়েছি বসিয়া—
এমন সময়ে হেরি  সখীদের সঙ্গে করি
আসিছে নলিনীবালা হাসিয়া হাসিয়া
নাচিয়া উঠিল মন হরষে উল্লাসে
রহিনু অধীর হয়ে মিলনের আশে।

    
    

    
    
    

  

