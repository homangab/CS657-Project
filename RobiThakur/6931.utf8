

  
    পরিশিষ্ঠ ৩০
                
    
    








  
  

        

      রবীন্দ্র রচনাবলী (:)
    
 
    
    পরিশিষ্ঠ ৩০
    
    
    পরিশিষ্ঠ 

সৌভাগ্যক্রমে আধুনিক পণ্ডিতরা খাঁটি বাংলাশব্দকে অবজ্ঞা করিয়া তাঁহাদের রচনাপঙ্‌ক্তির মধ্যে পারতপক্ষে স্থান দেন নাই–কেবল যেসকল ক্রিয়া ও অব্যয় পদ নহিলে নয় সেইগুলাকে সংস্কৃত বানানের দ্বারা যথাসাধ্য শোধন করিয়া লইয়া তবে তাঁহাদের লেখার মধ্যে প্রবেশ করিতে দিয়াছেন। এইজন্য অধিকাংশ খাস বাংলাকথা সম্বন্ধে এখনো আমাদের অভ্যাস খারাপ হয় নাই সেগুলার খাঁটি বাংলা বানান চালাইবার সময় এখনো আছে।
আমরা এ কথা বলিয়া থাকি সংস্কৃত ব্যাকরণে যাহাকে ণিজন্ত বলে বাংলায় তাহাকে ণিজন্ত বলা যায় না। ইহাতে যিনি সংস্কৃত ব্যাকরণের অপমান বোধ করেন তিনি বলেন কেন ণিজন্ত বলিব না অবশ্য বলিব। কবিবর নবীন সেন মহাশয়ের দুইটি লাইন মনে পড়ে :
কেন গাহিব না অবশ্য গাহিব
গাহে না কি কেহ সুস্বর বিহনে।
ণিজন্ত শব্দ সম্বন্ধেও পণ্ডিতমহাশয়ের সেইরূপ অটল জেদ তিনি বলেন ণিজন্ত
কেন বলিব না অবশ্য বলিব
বলে না কি কেহ কারণ বিহনে
আমরা ব্যাকরণে পণ্ডিত নই তবু আমরা যতটা বুঝিয়াছি তাহাতে ণিচ্‌ একটা সংকেত মাত্র–যেখানে সেসংকেত খাটে না সেখানে তাহার কোনোই অর্থ নাই। ণিচ্‌এর সংকেত বাংলায় খাটে না তবু পণ্ডিতমশায় যদি ঐ কথাটাকে বাংলায় চালাইতে চান তবে তাহার অর্থ এই দাঁড়ায় যে সংস্কৃত নৌকা দাঁড়ে চলে অতএব বাংলা ফসলের খেতে লাঙল চলিবে কেন নিশ্চয়ই দাঁড় চলিবে। কিন্তু দাঁড় জিনিস অত্যন্ত দামি উৎকৃষ্ট জিনিস হইলেও তবু চলিবে না। শ্রু ধাতু যেনিয়মে ‘শ্রাবি’ হয় সেই নিয়মে শুন্‌ ধাতুর ‘শু’ ‘শৌ’ হইয়া ও পরে ইকার যোগে ‘শৌনিতেছে’ হইত। হয়তো খুব ভালোই হইত কিন্তু হয় না যে সে আমার বা মহামহোপাধ্যায় হরপ্রসাদ শাস্ত্রী মহাশয়ের দোষ নহে। সংস্কৃত পঠ্‌ ধাতুর উত্তরে ণিচ্‌ প্রত্যয় করিয়া পাঠন হয় বাংলায় সেই অর্থে পড়্‌ ধাতু হইতে ‘পড়ান’ হয় ‘পাড়ন’ হয় না। অতএব সেখানে তাহার সংকেতই কেহ মানিবে না সেখানে অস্থানে অকারণে বৃদ্ধ ণিচ্‌ সিগ্নালার তাহার প্রাচীন পতাকা তুলিয়া কেন বসিয়া থাকিবে সে নাইও। তাহার স্থলে আর একটি যেসংকেত বসিয়া আছে সে হয়তো তাহারই শ্রীমান পৌত্র আমাদের ভক্তিভাজন ণিচ্‌ নহেকৌলিক সাদৃশ্য তো কিছু থাকিবেই কিন্তু ব্যবহারের ব্যতিক্রমেই তাহার স্বাতন্ত্র্য ধরা পড়ে। তবু যদি বাংলায় সেই ণিচ্‌ প্রত্যয়ই আছে বলিতে হয় তবে ধ্রুপদের প্রতি সম্মান দেখাইবার জন্য কাওয়ালিকে চৌতাল নাম দিলেও দোষ হয় না। প্রতিবাদে লিখিত হইয়াছে:
যে সকল শব্দ লইয়া অভিনব ব্যাকরণ নির্মাণের চেষ্টা হইতেছে উহা একান্ত অকিঞ্চিৎকর। ঐ সকল শব্দের বহুল প্রয়োগে ভাষার গুরুত্ব ও মাধুর্য কতদূর রক্ষিত হইবে তাহা নির্ণয় করা সহজ নহে।
বাংলা বলিয়া একটা ভাষা আছে তাহার গুরুত্ব মাধুর্য ওজন করা ব্যাকরণকারের কাজ নহে। সেই ভাষার নিয়ম বাহির করিয়া লিপিবদ্ধ করাই তাঁহার কাজ। সেভাষা যে ইচ্ছা ব্যবহার করুক বা নাকরুক তিনি উদাসীন। কাহারো প্রতি তাঁহার কোনো আদেশ নাই অনুশাসন নাই। জীবতত্ত্ববিৎ কুকুরের বিষয়ও লেখেন শেয়ালের বিষয়ও লেখেন। কোনো পণ্ডিত যদি তাঁহাকে ভর্ৎসনা করিতে আসেন যে তুমি যে শিয়ালের কথাটা এত আনুপূর্বিক লিখিতে বসিয়াছ শেষকালে যদি লোকে শেয়াল পুষিতে আরম্ভ করে–তবে জীবতত্ত্ববিদ্‌ তাহার কোনো উত্তর না দিয়া তাঁহার শেয়াল সম্বন্ধীয় পরিচ্ছেদটা শেষ করিতেই প্রবৃত্ত হন। বঙ্গদর্শনসম্পাদক যদি তাঁহার কাগজে মাছের তেলের উপর বৈজ্ঞানিক প্রবন্ধ লেখেন তবে আশা করি কোনো পণ্ডিত তাঁহাকে এ অপবাদ দিবেন না যে তিনি মাছের তেল মাথায় মাখিবার জন্য পাঠকদিগকে অন্যায় উত্তেজিত করিতেছেন। 


    
    

    
    
    

  

