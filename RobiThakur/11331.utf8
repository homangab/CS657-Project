

  
    সোনার তরী  সোনার বাঁধন
                
    
    








  
  

        

      রবীন্দ্র রচনাবলী (:)
    
 
    
    সোনার তরী  সোনার বাঁধন
    
    
    সোনার বাঁধন

বন্দী হয়ে আছ তুমি সুমধুর স্নেহে 
 অয়ি গৃহলক্ষ্মী এই করুণক্রন্দন 
 এই দুঃখদৈন্যেভরা মানবের গেহে। 
তাই দুটি বাহু’পরে সুন্দরবন্ধন 
সোনার কঙ্কণ দুটি বহিতেছে দেহে 
শুভচিহ্ন নিখিলের নয়ননন্দন। 
পুরুষের দুই বাহু কিণাঙ্ককঠিন 
সংসারসংগ্রামে সদা বন্ধনবিহীন
যুন্ধদ্বন্দ্ব যত কিছু নিদারুণ কাজে 
বহ্নিবাণ বজ্রসম সর্বত্র স্বাধীন। 
তুমি বদ্ধ স্নেহপ্রেমকরুণার মাঝে— 
শুধু শুভকর্ম শুধু সেবা নিশিদিন। 
তোমার বাহুতে তাই কে দিয়াছে টানি
দুইটি সোনার গণ্ডি কাঁকন দুখানি। 


    
    

    
    
    

  

