

  
    বনফুল  ২১
                
    
    








  
  

        

      রবীন্দ্র রচনাবলী (:)
    
 
    
    বনফুল  ২১
    
    
    বনফুল

যেমন দেখিতে গুণও তেমন
 দেখিতে শুনিতে সকলি ভালো—
রূপে গুণে মাখা দেখি নি এমন
 নদীর ধারটি করেছে আলো
আপনার ভাবে আপনি কবি
 রাত দিন আহা রয়েছে ভোর
সরল প্রকৃতি মোহনছবি
 অবারিত সদা মনের দোর
মাথার উপরে জড়ান মালা—
 নদীর উপরে রাখিয়া আঁখি
জাগিয়া উঠেছে নিশীথবালা
 জাগিয়া উঠেছে পাপিয়া পাখি
আয় না লো ভাই গাছের আড়ালে
 আয় আর একটু কাছেতে সরে
এই খানে আয় শুনি দুজনায়
 কি গায় নীরদ সুধার স্বরে’


গান

‘মোহিনী কল্পনে আবার আবার—
 মোহিনী বীণাটি বাজাও না লো
স্বর্গ হতে আনি অমৃতের ধার
 হৃদয়ে শ্রবণে জীবনে ঢালো
ভুলিব সকল— ভুলেছি সকল—
 কমলচরণে ঢেলেছি প্রাণ
ভুলেছি— ভুলিব— শোকঅশ্রুজল
 ভুলিছি বিষয় গরব মান

শ্রবণ জীবন হৃদয় ভরি
 বাজাও সে বীণা বাজাও বালা
নয়নে রাখিব নয়নবারি
 মরমে নিবারি মরমজ্বালা




    
    

    
    
    

  

