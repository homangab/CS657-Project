

  
    জীবনস্মৃতি বিলাত ৮
                
    
    








  
  

        

      রবীন্দ্র রচনাবলী (:)
    
 
    
    জীবনস্মৃতি বিলাত ৮
    
    
    বিলাত

তাহারই আয়োজন। অর্থাৎ গতরাত্রির ভোজের অবশেষ আজ ঠাণ্ডা অবস্থায় খাওয়া গেল। ইহারই অতি যৎসামান্য কিছু অংশ যদি উষ্ণ বা কবোষ্ণ আকারে কাল পাওয়া যাইত তাহা হইলে পৃথিবীতে কাহারও কোনো গুরুতর ক্ষতি হইত না— অথচ আমার নৃত্যটা ডাঙায়তোলা কইমাছের নৃত্যের মতো এমন শোকাবহ হইতে পারিত না।
আহারান্তে  নিমন্ত্রণকর্ত্রী  কহিলেন  “যাঁহাকে  গান  শুনাইবার  জন্য  তোমাকে  ডাকিয়াছি  তিনি  অসুস্থ শয্যাগত তাঁহার শয়নগৃহের বাহিরে দাঁড়াইয়া তোমাকে গাহিতে হইবে।”  সিঁড়ির উপর আমাকে দাঁড় করাইয়া দেওয়া  হইল।  রুদ্ধদ্বারের  দিকে  অঙ্গুলি  নির্দেশ  করিয়া  গৃহিণী  কহিলেন “ঐ  ঘরে  তিনি  আছেন।”  আমি  সেই অদৃশ্য রহস্যের অভিমুখে দাঁড়াইয়া শোকের গান বেহাগরাগিণীতে গাহিলাম তাহার পর রোগিণীর অবস্থা কী হইল সে সংবাদ লোকমুখে বা সংবাদপত্রে জানিতে পাই নাই। 
লন্ডনে  ফিরিয়া  আসিয়া  দুইতিন  দিন  বিছানায়  পড়িয়া  নিরঙ্কুশ  ভালোমানুষির  প্রায়শ্চিত্ত  করিলাম। ডাক্তারের  মেয়েরা কহিলেন “দোহাই  তোমার এই  নিমন্ত্রণব্যাপারকে আমাদের  দেশের আতিথ্যের  নমুনা বলিয়া গ্রহণ করিয়ো না। এ তোমাদের ভারতবর্ষের নিমকের গুন।”



    
    

    
    
    

  

