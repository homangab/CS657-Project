

  
    অনুবাদচর্চা৪২
                
    
    








  
  

        

      রবীন্দ্র রচনাবলী (:)
    
 
    
    অনুবাদচর্চা৪২
    
    
    অনুবাদচর্চা

১৫৮
ঠিক সেই সময় দুম্‌ দুম্‌ বন্দুকের শব্দ। দুই চার বারোটা বন্দুক ও পিস্তলের শব্দ–তাহার পরেই সমস্বরে সে কী চীৎকার গর্জ্জন ও অপার্থিব হাস্য আমাকে যে জন্তুটা ধরিয়াছিল সে যেন কিঞ্চিৎ চকিত হইয়া তাহার বাহুবেষ্টন ঈষৎ শিথিল করিল। সেই মুহূর্ত্তে আমার সম্মুখে কে একখানা কৃষ্ণবর্ণ হস্ত চালাইয়া দিল চক্ষু অন্ধকার করিয়া একটা অগ্নিশিখা স্ফূরিত হইয়া উঠিল এবং একটা তীব্র চীৎকার শোনা গেল এবং আমি আমার শত্রুর আলিঙ্গনমুক্ত হইয়া মাটিতে পড়িয়া গেলাম। আমার আর কিছুই স্মরণ নাই। যখন সংজ্ঞা ফিরিয়া আসিল তখন দেখিলাম পুষ্পপল্লবময় একটি নিকুঞ্জের মতো জায়গায় কতকগুলি কম্বলের উপর আমি শয়ান। তখন স্পষ্ট দিন হইয়াছে সূর্য্য তখন উজ্জ্বলরূপে দীপ্যমান পুষ্পসকল সুগন্ধ দান করিতেছে এবং বিচিত্রবর্ণপক্ষযুক্ত গুঞ্জৎ পক্ষীরা প্রাণবান্‌ সকোণ কাচখণ্ডের ন্যায় সূর্য্যালোকে ইতস্তত তীরবেগে ধাবিত হইতেছে। 
১৫৯
আমার শয্যাপার্শ্বে দণ্ডায়মান এবং আমার অপরিচিত একজন মেক্সিকীয় ইণ্ডিয়ান আমার দিকে কোনো তরল পদার্থে পূর্ণ একটি নারিকেলের মালা অগ্রসর করিয়া ধরিল সাগ্রহে তাহা গ্রহণ করিয়া তন্মধ্যস্থ পদার্থ পান করিয়া ফেলিলাম। ঐ পানীয়টি আমাকে অনেক পরিমাণে সজীব করিয়া তুলিল এবং কনুইয়ে ভর দিয়া অতিকষ্টে উঠিয়া আমি চারি দিকে চাহিলাম এবং এমন একটি ব্যস্ততা ও সজীবতাপূর্ণ দশ্যৃ দেখিলাম যাহা আমার নিকটে সম্পূর্ণরূপে অবোধগম্য। যে মেক্সিকীয় ব্যক্তিটি তখনও আমার শয্যাপার্শ্বে দণ্ডায়মান ছিল তাহাকে এই সকলের অর্থ কী জিজ্ঞাসা করিবার জন্য আমার স্পেনীয় ভাষাজ্ঞান মনে মনে গুছাইয়া লইলাম। 
১৬০
এমন সময় ঐ শিবিরের মধ্যে একটা প্রবল ব্যস্ততা অনুভব করিলাম এবং দেখিলাম দীর্ঘপর্ণীজোতীয় উদ্ভিদের ঝোপের ভিতর হইতে সবে মাত্র একদল লোক বাহির হইয়া আলিয়াছে–উহাদের মধ্যে আমাদের ভৃত্যবর্গকে চিনিতে পারিলাম। ঐ নবাগতগণ কোনো বস্তুর চতুর্দ্দিকে দলবদ্ধ হইয়া তাহাকে ভূমির উপর দিয়া আকর্ষণ করিয়া আনিতেছিল। আমার অনুচর উল্লসিত কণ্ঠে বলিয়া উঠিল “উহারা একটি জাম্বো বধ করিয়াছে” আমি ও  যে স্থানে শয়ন করিয়াছিলাম ঐ দলটি লাফাইতে লাফাইতে ও হাসিতে হাসিতে তাহারি নিকটে আসিয়া বলিতে লাগিল “একটা জাম্বো একটা জাম্বো হত হইয়াছে” 
১৬১
ঐ দলটি একটু ফাঁক হইয়া গেল আমরা আমাদের পূর্ব্বরাত্রের ভীষণ প্রতিপক্ষদের মধ্যে একটিকে মৃতাবস্থায় ভূতলে শায়িত দেখিলাম। আমি ও এক নিশ্বাসে বলিয়া উঠিলাম “এ কী?” “এই জাম্বোগণ অতি ভয়ানক এক প্রকার বানর” আমি বলিলাম “বানর” বেচারা আপনার হস্তদ্বয়ের সাহায্যে উঠিয়া বসিয়া আমার কথার পুনরুক্তি করিয়া বলিল “বানর আমরা বানরের সহিত যুদ্ধ করিতেছিলাম এবং তাহারাই আমাদিগকে এইরূপে আহত করিয়াছে।” 
১৬২
চাবাগানের এক ম্যানেজার লিখিতেছেন যে “অঙ্কুশকৃমি”র চিকিৎসার সফলতায় এই বাগানের কুলিদের স্বাস্থ্য এবং স্বস্তির পক্ষে আশাতীত পরিমাণে উপকার ঘটিয়াছে। পূর্ব্বে বর্ষাকালে নানাপ্রকার পীড়াবশত প্রত্যহ আমার প্রায় ১৫০ হইতে ২০০ কুলি বেকার থাকিত। আমি নির্দ্দিষ্ট করিয়া বলিতে পারি যে এ বৎসর বেকার কুলিদের সর্ব্বোচ্চ সংখ্যা ৬০ এবং প্রায়ই ইহার চেয়ে অনেক কম।  এর নিজের সুবিচারিত মত এই যে “ভারতবর্ষকে এই কৃমির সংক্রামকতা হইতে মুক্ত করা নিশ্চয়ই সম্ভবপর। এবং ইহা সম্পন্ন হইলে বর্ত্তমানে যে ভারতবর্ষকে আমরা জানি তাহা হইতে এক সম্পূর্ণ স্বতন্ত্র ভারতবর্ষ জন্মলাভ করিবে তাহা নীরোগতায় স্বাস্থ্যে শক্তিতে এবং সম্পদে পৃথক্‌।” তিনি উপসংহারকালেএই নবভারত কী উপায়ে সৃষ্ট হইতে পারে তৎসম্বন্ধে মত প্রকাশ করিয়া বলিয়াছেন যেপ্রথম উপায় তাহার যে পীড়া সেই জ্ঞান তাহার পরে তাহার রোগের প্রকৃতি কিরূপে তাহার প্রতিকার হইতে পারে এবং কিরূপে রোগের পুনরাবর্ত্তন নিষেধ করা যায় তৎসম্বন্ধে জ্ঞান। 


    
    

    
    
    

  

