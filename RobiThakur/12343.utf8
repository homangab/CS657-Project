

  
    শিশু ফুলের ইতিহাস  ১
                
    
    








  
  

        

      রবীন্দ্র রচনাবলী (:)
    
 
    
    শিশু ফুলের ইতিহাস  ১
    
    
    ফুলের ইতিহাস

 বসন্তপ্রভাতে এক মালতীর ফুল 
 প্রথম মেলিল আঁখি তার 
 প্রথম হেরিল চারি ধার। 
 
 মধুকর গান গেয়ে বলে 
 ‘মধু কই মধু দাও দাও।’ 
  হরষে হৃদয় ফেটে গিয়ে 
 ফুল বলে ‘এই লও লও।’ 
 বায়ু আসি কহে কানে কানে 
 ‘ফুলবালা পরিমল দাও।’ 
 আনন্দে কাঁদিয়া কহে ফুল 
 ‘যাহা আছে সব লয়ে যাও।’ 
 
 তরুতলে চ্যুতবৃন্ত মালতীর ফুল 
 মুদিয়া আসিছে আঁখি তার 
 চাহিয়া দেখিল চারি ধার। 
 
 মধুকর কাছে এসে বলে 
 ‘মধু কই মধু চাই চাই।’ 
 ধীরে ধীরে নিশ্বাস ফেলিয়া 
 ফুল বলে ‘কিছু নাই নাই।’ 
 ‘ফুলবালা পরিমল দাও’ 
 বায়ু আসি কহিতেছে কাছে। 
 মলিন বদন ফিরাইয়া 
 ফুল বলে ‘আর কী বা আছে।’ 

    
    

    
    
    

  

