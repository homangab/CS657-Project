

  
    জাভাযাত্রীর পত্র ৫৩
                
    
    








  
  

        

      রবীন্দ্র রচনাবলী (:)
    
 
    
    জাভাযাত্রীর পত্র ৫৩
    
    
    ৫

দাসত্ব। যেসমাজ লোভে বা দাম্ভিকতায় মানুষের প্রতি দরদ হারায় নি সেসমাজ ভৃত্য আর আত্মীয়ের সীমারেখাটাকে যতদূর সম্ভব ফিকে করে দেয়। ভৃত্য সেখানে দাদা খুড়ো জেঠার কাছাকাছি গিয়ে পৌঁছয়। তখন তার কাজটা পরের কাজ না হয়ে আপনারই কাজ হয়ে ওঠে। তখন তার কাজের ফলকামনাটা যায় যথাসম্ভব ঘুচে। সে দাম পায় বটে তবুও আপনার কাজ সে দান করে বিক্রি করে না। 
গুজরাটে কাঠিয়াবাড়ে দেখেছি গোয়ালা গোরুকে প্রাণের চেয়ে বেশি ভালোবাসে। সেখানে তার দুধের ব্যবসায়ে ফলকামনাকে তুচ্ছ করে দিয়েছে তার ভালোবাসায় কর্ম করেও কর্ম থেকে তার নিত্য মুক্তি। এ গোয়ালা শূদ্র নয়। যেগোয়ালা দুধের দিকে দৃষ্টি রেখেই গোরু পোষে কষাইকে গোরু বেচতে যার বাধে না সেই হল শূদ্র কর্মে তার অগৌরব কর্ম তার বন্ধন। যেকর্মের অন্তরে মুক্তি নেই যেহেতু তাতে কেবল লোভ তাতে প্রেমের অভাব সেই কর্মের শূদ্রত্ব। জাতশূদ্রেরা পৃথিবীতে অনেক উঁচু উঁচু আসন অধিকার করে বসে আছে। তারা কেউবা শিক্ষক কেউবা বিচারক কেউবা শাসনকর্তা কেউবা ধর্মযাজক। কত ঝি দাই চাকর মালী কুমোর চাষি আছে যারা ওদের মতো শূদ্র নয়—আজকের এই রৌদ্রেউজ্জ্বল সমুদ্রতীরের নারকেলগাছের মর্মরে তাদের জীবনসংগীতের মূল সুরটি বাজছে। 
    
মলাক্কা 
২৮শে জুলাই ১৯২৭ 

    
    

    
    
    

  

