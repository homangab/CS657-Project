

  
    শিশু  বনবাস  ২
                
    
    








  
  

        

      রবীন্দ্র রচনাবলী (:)
    
 
    
    শিশু  বনবাস  ২
    
    
    শিশু

নানা রঙের ফলগুলি সব 
 ভুঁয়ে পড়ত পেকে 
ঝুড়ি ভরে ভরে এনে 
 ঘরে দিতেম রেখে 
খিদে পেলে দুই ভায়েতে 
 খেতেম পদ্মপাতে— 
লক্ষ্মণ ভাই যদি আমার 
 থাকত সাথে সাথে। 
 
রোদের বেলায় অশথ  তলায় 
 ঘাসের ‘পরে আসি 
রাখাল  ছেলের মতো কেবল 
 বাজাই বসে বাঁশি। 
ডালের ‘পরে ময়ূর থাকে 
 পেখম পড়ে ঝুলে— 
কাঠবিড়ালি ছুটে বেড়ায় 
 ন্যাজটি পিঠে তুলে। 
কখন আমি ঘুমিয়ে যেতেম 
 দুপুরবেলার তাতে— 
লক্ষ্মণ ভাই যদি আমার 
 থাকত সাথে সাথে। 
 
সন্ধেবেলায় কুড়িয়ে আনি 
 শুকোনো ডালপালা 
বনের ধারে বসে থাকি 
 আগুন হলে জ্বালা। 
পাখিরা সব বাসায় ফেরে 
 দূরে শেয়াল ডাকে 
সন্ধেতারা দেখা যে যায় 
 ডালের ফাঁকে ফাঁকে। 
মায়ের কথা মনে করি 
 বসে আঁধার রাতে— 



    
    

    
    
    

  

