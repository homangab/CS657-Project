

  
    আরোগ্য - ১৭
                
    
    








  
  

        

      রবীন্দ্র রচনাবলী (://.-..)
    
 -->
    
    আরোগ্য - ১৭
    
    
    ১৭

যখন এ দেহ হতে রোগে ও জরায় 
দিনে দিনে সামর্থ্য ঝরায় , 
যৌবন এ জীর্ণ নীড় পিছে ফেলে দিয়ে যায় ফাঁকি , 
কেবল শৈশব থাকে বাকি । 
বদ্ধ ঘরে কর্মক্ষুব্ধ সংসার — বাহিরে 
অশক্ত সে শিশুচিত্ত মা খুঁজিয়া ফিরে । 
বিত্তহারা প্রাণ লুব্ধ হয় 
বিনা মূল্যে স্নেহের প্রশ্রয় 
কারও কাছে করিবারে লাভ , 
যার আবির্ভাব 
ক্ষীণজীবিতেরে করে দান 
জীবনের প্রথম সম্মান । 
‘ থাকো তুমি ' মনে নিয়ে এইটুকু চাওয়া 
কে তারে জানাতে পারে তার প্রতি নিখিলের দাওয়া 
শুধু বেঁচে থাকিবার । 
এ বিস্ময় বারবার 
আজি আসে প্রাণে 
প্রাণলক্ষ্মী ধরিত্রীর গভীর আহ্বানে 
মা দাঁড়ায় এসে 
যে মা চিরপুরাতন নূতনের বেশে । 


    
    

    
    
    

  

