

  
    মেঘনাদবধ কাব্য ২৪
                
    
    








  
  

        

      রবীন্দ্র রচনাবলী (:)
    
 
    
    মেঘনাদবধ কাব্য ২৪
    
    
    মেঘনাদবধ কাব্য

বিষাদে বিশ্বাসি 
নীরবিলা সুরনাথ নিশ্বাসি বিষাদে 
(পতিখেদে সতী প্রাণ কাঁদেরে সতত।) 
বসিলা ত্রিদিবদেবী দেবেন্দ্রের পাশে। 

আহা অসহায় শিশুর প্রতি আমাদের যেরূপ মমতা জন্মে ভয় ও বিষাদে আকুল ইন্দ্র বেচারীর উপর আমাদের সেইরূপ জন্মিতেছে। 
উর্বশী মেনকা রম্ভা চিত্রলেখা প্রভৃতি অপ্সরারা বিষণ্ন ইন্দ্রকে ঘিরিয়া দাঁড়াইল। 

সরসে যেমতি 
সুধাকর কররাশি বেড়ে নিশাকালে 
নীরবে মুদিত পদ্মে। 


বিষণ্নসৌন্দর্যের তুলনা এখানে সুন্দর হইয়াছে। কিন্তু মাইকেল যেখানেই ‘কিংবা’ আনেন সেইখানেই আমাদের বড়ো ভয় হয় 

কিংবা দীপাবলী–
অমিবকার পীঠতলে শারদ পার্বণে 
হর্ষে মগ্ন বঙ্গ যবে পাইয়া মায়েরে 
চির বাঞ্ছিতা। 

পূর্বকার তুলনাটির সহিত ইহা সম্পূর্ণ বিপরীত হইয়াছে দীপাবলী শারদপার্বণ সমুদয়গুলিই উল্লাসসূচক। 
এমন সময়ে মায়াদেবী আসিয়া কহিলেন 

যাই আদিতেয় 
লঙ্কাপুরে মনোরথ তোমার পূরিব 
রক্ষঃকুলচূড়ামণি চূর্ণিব কৌশলে। 

এতক্ষণে ইন্দ্র সান্ত্বনা পাইলেন নিদ্রাতুরা শচী ও অপ্সরীরাও বাঁচিল নহিলে হয়তো বেচারীদের সমস্ত রাত্রি জাগিতে হইত। 
ইন্দ্রজিৎ হত হইয়াছেন। লক্ষ্মী ইন্দ্রালয়ে উপস্থিত হইবামাত্র ইন্দ্র আহ্লাদে উৎফুল্ল হইয়া কহিতেছেন 

দেহো পদধূলি 
জননি নিঃশঙ্ক দাস তোমার প্রসাদে–
গত জীব রণে আজি দুরন্ত রাবণি 
ভুঞ্জিব স্বর্গের সুখ নিরাপদ এবে। 

বড়ো বাড়াবাড়ি হইয়াছে ইন্দ্রের ভীরুতা কিছু অতিরিক্ত হইয়াছে। এইবার সকলে কহিবেন যে পুরাণে ইন্দ্রকে বড়ো সাহসী করে নাই একএকটি দৈত্য আসে আর ইন্দ্র পাতালে পলায়ন করেন ও একবার ব্রহ্মা একবার মহাদেবকে সাধাসাধি করিয়া বেড়ান। তবে মাইকেলের কী অপরাধ? কিন্তু এ আপত্তি কোনো কার্যেরই নহে। মেঘনাদবধের যদি প্রথম হইতে শেষ পর্যন্ত পুরাণের কথা যথাযথরূপে রক্ষিত হইত তবে তাঁহাদের কথা আমরা স্বীকার করিতাম। কত স্থানে তিনি অকারণে পুরাণ লঙ্ঘন করিয়াছেন রাবণের মাতুল কালনেমীকে তিনি ইন্দ্রজিতের শ্বশুর করিলেন প্রমীলার দ্বারা রামের নিকট তিনি মল্লযুদ্ধের প্রস্তাব করিয়া পাঠাইলেন বীর চূড়ামণি রাবণকে কাপুরুষ বানাইলেন আর যেখানে পুরাণকে মার্জিত করিবার সর্বাপেক্ষা প্রয়োজন ছিল সেখানেই পুরাণের অনুসরণ করিয়া গিয়াছেন বলিয়া আমরা তাঁহাকে মার্জনা করিতে পারি না। ইন্দ্রের পর দুর্গার অবতারণা করা হইয়াছে। 

    
    

    
    
    

  

