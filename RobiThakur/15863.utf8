

  
    মেঘনাদবধ কাব্য ২১
                
    
    








  
  

        

      রবীন্দ্র রচনাবলী (:)
    
 
    
    মেঘনাদবধ কাব্য ২১
    
    
    মেঘনাদবধ কাব্য

কুমুদিনী সখী ঝরেন বিমল সলিলে 
কিংবা উষা অংশময়ী গিরিশৃঙ্গ মাঝে। 

নৃমুণ্ডমালিনী আকৃতি উগ্রচণ্ডাধনীও বিমল কৌমুদী ও অংশুময়ী উষা হইয়া দাঁড়াইল এবং এই অংশুময়ী উষা ও বিমল কৌমুদীকেই দেখিয়া প্রফুল্ল না হইয়া রামের বীর সকল দড়ে রড়ে জড়োসড়ো হইয়া গিয়াছিল। 

হেন কালে হনু সহ উত্তরিলা দূতী 
শিবিরে। প্রণমি বামা কৃতাঞ্জলি পুটে 
(ছত্রিশ রাগিণী যেন মিলি এক তানে) 
কহিলা

উগ্রচণ্ডাধনী কথা কহিলে ছত্রিশ রাগিণী বাজে মন্দ নহে 

উত্তরিলা ভীমারূপী বীর শ্রেষ্ঠ তুমি 
 
রক্ষোবধূ মাগে রণ দেহো রণ তারে 
বীরেন্দ্র। রমণী শত মোরা যাহে চাহ 
যুঝিবে সে একাকিনী। ধনুর্বাণ ধরো 
ইচ্ছা যদি নরবর নহে চর্ম অসি 
কিংবা গদা মল্লযুদ্ধে সদা মোরা রত। 


এখানে মল্লযুদ্ধের প্রস্তাবটা আমাদের ভালো লাগিল না। রাম যুদ্ধ করিতে অস্বীকার করিলে প্রমীলা লঙ্কায় গিয়া ইন্দ্রজিতের সহিত মিলিত হইলেন ও তৃতীয় সর্গ শেষ হইল। এখন আরএকটি কথা আসিতেছে মহাকাব্যে যেসকল উপাখ্যান লিখিত হইবে মূল আখ্যানের ন্যায় তাহার প্রাধান্য দেওয়া উচিত নহে এবং উপাখ্যানগুলি মূল আখ্যানের সহিত অসংলগ্ন না হয়। একটি সমগ্র সর্গ লইয়া প্রমীলার প্রমোদ উদ্যান হইতে নগর প্রবেশ করার বর্ণনা লিখিত হইয়াছে তাহার অর্থ কী? এই উপাখ্যানের সহিত মূল আখ্যানের কোনো সম্পর্ক নাই অথচ একখানা শরতের মেঘের মতো যে অমনি ভাসিয়া গেল তাহার তাৎপর্য কী? এক সর্গ ব্যাপিয়া এমন আড়ম্বর করা হইয়াছে যে আমাদের মনে হইয়াছিল যে প্রমীলা না জানি কী একটা কারখানা বাধাইবেন অনেক হাঙ্গাম হইল। 

কাঁপিল লঙ্কা আতঙ্কে কাঁপিল 
মাতঙ্গে নিষাদী রথে রথী তুরঙ্গমে 
সাদীবর সিংহাসনে রাজা অবরোধে 
কুলবধূ বিহঙ্গম কাঁপিল কুলায়ে 
পর্বত গহ্বরে সিংহ বনহস্তী বনে 

নৃমুণ্ডমালিনী সখী (উগ্রচণ্ডাধনী) আইলেন বীর সকল দড়ে রড়ে জড় হইয়া গেল। কোদণ্ড টংকার ঘোড়া দড়বড়ি অসির ঝন্‌ঝনি ক্ষিতি টলমলি ইত্যাদি অনেক গোলযোগের পর হইল কী? না প্রমীলা প্রমোদ উদ্যান হইতে নগরে প্রবেশ করিলেন একটা সমগ্র সর্গ ফুরাইয়া গেল সে রাত্রে আবার ভয়ে রামের ঘুম হইল না। আচ্ছা পাঠক বলুন দেখি আমাদের স্বভাবত মনে হয় কিনা যে ইন্দ্রজিতের সহিত সাক্ষাৎ ব্যতীতও আরও কিছু প্রধান ঘটনা ঘটিবে। ইন্দ্রজিৎবধ নামক ঘটনার সহিত উপরিউক্ত উপাখ্যানের কোনো সম্পর্ক নাই অথচ মধ্য হইতে একটা বিষম গণ্ডগোল বাধিয়া গেল। 



    
    

    
    
    

  

