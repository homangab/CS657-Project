

  
    নৈবেদ্য - ৩২
                
    
    








  
  

        

      রবীন্দ্র রচনাবলী (://.-..)
    
 -->
    
    নৈবেদ্য - ৩২
    
    
    ৩২

নির্জন শয়ন-মাঝে কালি রাত্রিবেলা 
ভাবিতেছিলাম আমি বসিয়া একেলা 
গতজীবনের কত কথা ; হেন ক্ষণে 
শুনিলাম তুমি কহিতেছ মোর মনে — 
&; 
‘ ওরে মত্ত ওরে মুগ্ধ , ওরে আত্মভোলা , 
রেখেছিলি আপনার সব দ্বার খোলা ; 
চঞ্চল এ সংসারের যত ছায়ালোক , 
যত ভুল , যত ধূলি , যত দুঃখশোক , 
যত ভালোমন্দ , যত গীতগন্ধ লয়ে 
বিশ্ব পশেছিল তোর অবাধ আলয়ে । 
সেই সাথে তোর মুক্ত বাতায়নে আমি 
অজ্ঞাতে অসংখ্য বার এসেছিনু নামি । 
&; 
&; 
দ্বার রুধি জপিতিস যদি মোর নাম 
কোন্‌ পথ দিয়ে তোর চিত্তে পশিতাম! ' 


    
    

    
    
    

  

