

  
    কবিতা    প্রলাপ ১৫
                
    
    








  
  

        

      রবীন্দ্র রচনাবলী (:)
    
 
    
    কবিতা    প্রলাপ ১৫
    
    
    কবিতা
২০

আয় কল্পনা মিলিয়া দুজনা  
ভূধরে কাননে বেড়াব ছুটি । 
সরসী হইতে তুলিয়া কমল 
লতিকা হইতে কুসুম লুটি । 



২১

দেখিব ঊষার পূরব গগনে  
মেঘের কোলেতে সোনার ছটা । 
তুষারদর্পণে দেখিছে আনন 
সাঁজের লোহিত জলদঘটা । 



২২

কনকসোপানে উঠিছে তপন 
ধীরে ধীরে ধীরে উদয়াচলে । 
ছড়িয়ে ছড়িয়ে সোনার বরন  
তুষারে শিশিরে নদীর জলে । 



২৩

শিলার আসনে দেখিব বসিয়ে  
প্রদোষে যখন দেবের বালা 
পাহাড়ে লুকায়ে সোনার গোলা 
আঁখি মেলি মেলি করিবে খেলা । 



২৪

ঝর ঝর ঝর নদী যায় চলে  
ঝুরু ঝুরু ঝুরু বহিছে বায় । 
চপল নিঝর ঠেলিয়া পাথর 
ছুটিয়া — নাচিয়া — বহিয়া যায় । 




    
    

    
    
    

  

