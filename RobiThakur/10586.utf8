

  
    চিত্রা - সুখ , ১
                
    
    








  
  

        

      রবীন্দ্র রচনাবলী (://.-..)
    
 -->
    
    চিত্রা - সুখ , ১
    
    
    সুখ

আজি মেঘমুক্ত দিন ; প্রসন্ন আকাশ 
হাসিছে বন্ধুর মতো ; সুমন্দ বাতাস 
মুখে চক্ষে বক্ষে আসি লাগিছে মধুর — 
অদৃশ্য অঞ্চল যেন সুপ্ত দিগ্‌বধূর 
উড়িয়া পড়িছে গায়ে । ভেসে যায় তরী 
প্রশান্ত পদ্মার স্থির বক্ষের উপরি 
তরল কল্লোলে । অর্ধমগ্ন বালুচর 
দূরে আছে পড়ি , যেন দীর্ঘ জলচর 
রৌদ্র পোহাইছে শুয়ে । ভাঙা উচ্চতীর ; 
ঘনচ্ছায়াপূর্ণ তরু ; প্রচ্ছন্ন কুটির ; 
বক্র শীর্ণ পথখানি দূর গ্রাম হতে 
শস্যক্ষেত্র পার হয়ে নামিয়াছে স্রোতে 
তৃষার্ত জিহ্বার মতো । গ্রামবধূগণ 
অঞ্চল ভাসায়ে জলে আকণ্ঠমগন 
করিছে কৌতুকালাপ । উচ্চ মিষ্ট হাসি 
জলকলস্বরে মিশি পশিতেছে আসি 
কর্ণে মোর । বসি এক বাঁকা নৌকা- ' পরি 
বৃদ্ধ জেলে গাঁথে জাল নতশির করি 
রৌদ্রে পিঠ দিয়া । উলঙ্গ বালক তার 
আনন্দে ঝাঁপায়ে জলে পড়ে বারম্বার 
কলহাস্যে ; ধৈর্যময়ী মাতার মতন 
পদ্মা সহিতেছে তার স্নেহ-জ্বালাতন । 
তরী হতে সম্মুখেতে দেখি দুই পার — 
স্বচ্ছতম নীলাভ্রের নির্মল বিস্তার ; 
মধ্যাহ্ন-আলোকপ্লাবে জলে স্থলে বনে 
বিচিত্র বর্ণের রেখা ; আতপ্ত পবনে 
তীর উপবন হতে কভু আসে বহি 
আম্রমুকুলের গন্ধ , কভু রহি রহি 
বিহঙ্গের শ্রান্ত স্বর । 

    
    

    
    
    

  

