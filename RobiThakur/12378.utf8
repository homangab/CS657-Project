

  
    পরিশেষ - সংযোজন, ১৬
                
    
    








  
  

        

      রবীন্দ্র রচনাবলী (://.-..)
    
 -->
    
    পরিশেষ - সংযোজন, ১৬
    
    
    পরিণয়মঙ্গল
হৈমন্তী দেবী ও অমিয়চন্দ্র চক্রবর্তীর পরিণয়-উপলক্ষে
উত্তরে দুয়াররুদ্ধ হিমানীর কারাদুর্গতলে 
প্রাণের উৎসবলক্ষ্মী বন্দী ছিল তন্দ্রার শৃঙ্খলে । 
যে নীহারবিন্দু ফুল ছিঁড়ি তার স্বপ্নমন্ত্রপাশ 
কঠিনের মরুবক্ষে মাধুরীর আনিল আশ্বাস , 
হৈমন্তী নিঃশব্দে কবে গেঁথেছে তাহারি শুভ্রমালা 
নিভৃত গোপন চিত্তে ; সেই অর্ঘ্যে পূর্ণ করি ডালা 
লাবণ্যনৈবেদ্যখানি দক্ষিণসমুদ্র-উপকূলে 
এনেছে অরণ্যচ্ছায়ে , যেথায় অগণ্য ফুলে ফুলে 
রবির সোহাগগর্ব বর্ণগন্ধমধুরসধারে 
বৎসরের ঋতুপাত্র উচ্ছলিয়া দেয় বারে বারে । 
বিস্ময়ে ভরিল মন , এ কী এ প্রেমের ইন্দ্রজাল , 
কোথা করে অন্তর্ধান মুহূর্তে দুস্তর অন্তরাল — 
দক্ষিণপবনসখা উৎকণ্ঠিত বসন্ত কেমনে 
হৈমন্তীর কণ্ঠ হতে বরমাল্য নিল শুভক্ষণে । 


    
    

    
    
    

  

