

  
    ছবি ও গান  স্মৃতিপ্রতিমা  ১
                
    
    








  
  

        

      রবীন্দ্র রচনাবলী (:)
    
 
    
    ছবি ও গান  স্মৃতিপ্রতিমা  ১
    
    
    স্মৃতিপ্রতিমা


আজ কিছু করিব না আর 
সমুখেতে চেয়ে চেয়ে

গুন গুন গেয়ে গেয়ে 

বসে বসে ভাবি একবার । 
আজি বহু দিন পরে
যেন সেই দ্বিপ্রহরে 

সেদিনের বায়ু বহে যায় 
হা রে হা শৈশবমায়া

অতীত প্রাণের ছায়া 

এখনো কি আছিস হেথায় ? 
এখনো কি থেকে থেকে

উঠিস রে ডেকে ডেকে 

সাড়া দিবে সে কি আর কাছে ? 
যা ছিল তা আছে সেই

আমি যে সে আমি নেই 

কেন রে আসিস মোর কাছে ? 
কেন রে পুরানো স্নেহে

পরানের শূন্য গেহে 

দাঁড়ায়ে মুখের পানে চাস ? 
অভিমানে ছলছল

নয়নে কি কথা বল 

কেঁদে ওঠে হৃদয় উদাস। 
আছিল যে আপনার

সে বুঝি রে নাই আর 

সে বুঝি রে হয়ে গেছে পর — 
তবু সে কেমন আছে

শুধাতে আসিস কাছে 

দাঁড়ায়ে কাঁপিস থর থর । 
আয় রে আয় রে অয়ি

শৈশবের স্মৃতিময়ী 

আয় তোর আপনার দেশে — 
যে প্রাণ আছিল তোরি

তাহারি দুয়ার ধরি 

কেন আজ ভিখারিনীবেশে 
আগুসরি ধীরি ধীরি

বার বার চাস ফিরি 

সংশয়েতে চলে না চরণ — 
ভয়ে ভয়ে মুখপানে —

চাহিস আকুল প্রাণে 

ম্লান মুখে না সরে বচন । 
দেহে যেন নাহি বল

চোখে পড়েপড়ে জল 

এলো চুলে মলিন বসনে — 
কথা কেহ বলে পাছে

ভয়ে না আসিস কাছে 







    
    

    
    
    

  

