

  
    নৈবেদ্য  ২
                
    
    








  
  

        

      রবীন্দ্র রচনাবলী (:)
    
 
    
    নৈবেদ্য  ২
    
    
    ২


আমার এ ঘরে আপনার করে 

গৃহদীপখানি জ্বালো । 
সব দুখশোক সার্থক হোক 

লভিয়া তোমারি আলো । 
 
কোণে কোণে যত লুকানো আঁধার 

মরুক ধন্য হয়ে  
তোমারি পুণ্য আলোকে বসিয়া 

প্রিয়জনে বাসি ভালো । 

 আমার এ ঘরে আপনার করে 

গৃহদীপখানি জ্বালো । 
 
পরশমণির প্রদীপ তোমার 

অচপল তার জ্যোতি  
সোনা করে নিক পলকে আমার 

সব কলঙ্ক কালো । 

আমার এ ঘরে আপনার করে 

গৃহদীপখানি জ্বালো । 
 
আমি যত দীপ জ্বালি শুধু তার 

জ্বালা আর শুধু কালি  
আমার ঘরে দুয়ারে শিয়রে 

তোমারি কিরণ ঢালো । 

আমার এ ঘরে আপনার করে 

গৃহদীপখানি জ্বালো । 


    
    

    
    
    

  

