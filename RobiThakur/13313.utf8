

  
    উৎসর্গ - ২৯
                
    
    








  
  

        

      রবীন্দ্র রচনাবলী (://.-..)
    
 -->
    
    উৎসর্গ - ২৯
    
    
    ২৯
ভারতসমুদ্র তার বাষ্পোচ্ছ্বাস নিশ্বসে গগনে 
আলোক করিয়া পান , উদাস দক্ষিণসমীরণে 
অনির্বচনীয় যেন আনন্দের অব্যক্ত আবেগ । 
উর্ধ্ববাহু হিমাচল , তুমি সেই উদ্‌বাহিত মেঘ 
শিখরে শিখরে তব ছায়াচ্ছন্ন গুহায় গুহায় 
রাখিছ নিরুদ্ধ করি — পুনর্বার উন্মুক্ত ধারায় 
নূতন আনন্দস্রোতে নব প্রাণে ফিরাইয়া দিতে 
অসীমজিজ্ঞাসারত সেই মহাসমুদ্রের চিতে । 
সেইমতো ভারতের হৃদয়সমুদ্র এতকাল 
করিয়াছে উচ্চারণ ঊর্ধ্ব - পানে যে বাণী বিশাল , 
অনন্তের জ্যোতিস্পর্শে অনন্তেরে যা দিয়েছে ফিরে , 
রেখেছ সঞ্চয় করি হে হিমাদ্রি , তুমি স্তব্ধশিরে । 
তব মৌন শৃঙ্গ - মাঝে তাই আমি ফিরি অন্বেষণে 
ভারতের পরিচয় শান্ত - শিব - অদ্বৈতের সনে । 


    
    

    
    
    

  

