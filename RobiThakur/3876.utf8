

  
    যোগাযোগতৃতীয় অঙ্কদ্বিতীয় দৃশ্য ৩৫
                
    
    








  
  

        

      রবীন্দ্র রচনাবলী (:)
    
 
    
    যোগাযোগতৃতীয় অঙ্কদ্বিতীয় দৃশ্য ৩৫
    
    
    যোগাযোগ
দ্বিতীয় দৃশ্য
ঘর । সেদিনই মধ্যাহ্ন 

মধুসূদন । বড়োবউয়ের কানে মন্ত্র ফোসলাবার কেউ থাকে এটা আমি পছন্দ করি নে । আমার ঘরের বউ আমার ইচ্ছেমতো চলবে  আরকারও পরামর্শ নিয়ে চলবে না  এই হল নিয়ম । 
নবীন । সে তো ঠিক কথা । 
মধুসূদন । তাই আমার ইচ্ছে মেজোবউকে দেশে পাঠিয়ে দিতে হবে । 
নবীন । ভালো হল দাদা । আমি আরো ভাবছিলুম পাছে তোমার মত না হয় । 
মধুসূদন । তার মানে ? 
নবীন । কদিন থেকে দেশে যাবার জন্যে মেজোবউ অস্থির করে তুলেছে । জিনিসপত্র সব গোছানোই আছে  এবার একটা ভালো দিন দেখলেই যাত্রা করবে । 
মধুসূদন । তার মানে এসব কি তাঁর নিজের ইচ্ছেতেই হবে নাকি আর  আমি বুঝি বাড়ির কেউ নই কেন  যাবার জন্যে এত তাড়া কিসের শুনি । 
নবীন । বাড়ির গিন্নি এখন এ বাড়িতে এসেছেন । এখন এ বাড়ির সমস্ত ভার তো তাঁকেই নিতে হবে । তাই মেজোবউ বললে  আমি মাঝে থাকলে কী জানি কখন কী কথা ওঠে  তার চেয়ে মানে মানে সরে যাওয়াই ভালো । 
মধুসূদন । এসব কথার বিচারভার কি তাঁরই উপর নাকি 
নবীন । কী করব বলো দাদা  মেয়েমানুষের বুঝ । 
মধুসূদন । দেখো নবীন  মেজোবউকে আদর দিয়ে তুমিই বিগড়ে দিয়েছ । তাকে একটু কড়া করেই বলো  এখন তার যাওয়া চলবে না । তুমি পুরুষমানুষ  নিজের ঘরে তোমার শাসন চলবে না  এ আমি দেখতে পারি নে । 
নবীন । চেষ্টা করে দেখব দাদা । কিন্তু — 
মধুসূদন । আচ্ছা  আমার নাম করেই বলো  এখন তার যাওয়া চলবে না । যখন সময় বুঝব তখন যাবার দিন আমিই ঠিক করে দেব । 
নবীন । না  তুমিই বললে কিনা  মেজোবউকে দেশে পাঠাতে হবে । তাই ভাবছি — 
মধুসূদন । আমি কি বলেছি এই মুহূর্তেই পাঠিয়ে দিতে হবে ? যাও যাও  ওসব চালাকি চলবে না আমার কাছে । আমার আপিসের গাড়ি বলে দাও । 
[ প্রস্থান 
কুমুদিনীকে নিয়ে মোতির মার প্রবেশ 
 
মোতির মা । এই ওঁর আপিসঘর । 
কুমুদিনী । কোথা ওঁর ডেস্ক  কোথায় উনি চিঠি রাখেন ? 
মোতির মা । মাফ করো  সে আমি বলতে পারব না । 
কুমুদিনী । কেন পারবে না ? 
মোতির মা । তোমাকে দুঃখে ফেলা হবে । 
কুমুদিনী । দাদার চিঠি আমাকে দিল না তার চেয়ে দুঃখ আমাকে আর কী দেবে ? 
মোতির মা । আচ্ছা  তুমি তবে যাও  তোমার চিঠি আমিই নিয়ে গিয়ে দেব । 


    
    

    
    
    

  

