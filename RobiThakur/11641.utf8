

  
    মানসী  অহল্যার প্রতি ৩
                
    
    








  
  

        

      রবীন্দ্র রচনাবলী (:)
    
 
    
    মানসী  অহল্যার প্রতি ৩
    
    
    মানসী

লগ্ন হয়ে আছে তব নগ্ন গৌর দেহে
মাতৃদত্ত বস্ত্রখানি সুকোমল স্নেহে।

হাসে পরিচিত হাসি নিখিল সংসার।
তুমি চেয়ে নির্নিমেষ হৃদয় তোমার
কোন্‌ দূর কালক্ষেত্রে চলে গেছে একা
আপনার ধূলিলিপ্ত পদচিহ্নরেখা
পদে পদে চিনে চিনে। দেখিতে দেখিতে
চারি দিক হতে সব এল চারি ভিতে
জগতের পূর্ব পরিচয় কৌতূহলে
সমস্ত সংসার ওই এল দলে দলে
সম্মূখে তোমার থেমে গেল কাছে এসে
চমকিয়া। বিস্ময়ে রহিল অনিমেষে।

অপূর্ব রহস্যময়ী মূর্তি বিবসন
নবীন শৈশবে স্নাত সম্পূর্ণ যৌবন—
পূর্ণস্ফুট পুষ্প যথা শ্যামপত্রপুটে
শৈশবে যৌবনে মিশে উঠিয়াছে ফুটে
এক বৃন্তে। বিস্মৃতিসাগরনীলনীরে
প্রথম উষার মতো উঠিয়াছ ধীরে।
তুমি বিশ্বপানে চেয়ে মানিছ বিস্ময়
বিশ্ব তোমাপানে চেয়ে কথা নাহি কয়
দোঁহে মুখোমুখি। অপাররহস্যতীরে
চিরপরিচয়মাঝে নব পরিচয়।





    
    

    
    
    

  

