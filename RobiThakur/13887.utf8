

  
    জন্মদিনে  ২৬
                
    
    








  
  

        

      রবীন্দ্র রচনাবলী (:)
    
 
    
    জন্মদিনে  ২৬
    
    
    ২৬

ফুলদানি হতে একে একে 
আয়ুক্ষীণ গোলাপের পাপড়ি পড়িল ঝরে ঝরে । 
ফুলের জগতে 
মৃত্যুর বিকৃতি নাহি দেখি । 
শেষ ব্যঙ্গ নাহি হানে জীবনের পানে অসুন্দর । 
যে মাটির কাছে ঋণী 
আপনার ঘৃণা দিয়ে অশুচি করে না তারে ফুল  
রূপে গন্ধে ফিরে দেয় ম্লান অবশেষ । 
বিদায়ের সকরুণ স্পর্শ আছে তাহে  
নাইকো ভর্ৎসনা । 
জন্মদিনে মৃত্যুদিনে দোহে যবে করে মুখোমুখি 
দেখি যেন সে মিলনে 
পূর্বাচলে অস্তাচলে 
অবসন্ন দিবসের দৃষ্টিবিনিময় — 
সমুজ্জ্বল গৌরবের প্রণত সুন্দর অবসান । 


    
    

    
    
    

  

