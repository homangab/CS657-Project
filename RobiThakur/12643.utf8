

  
    পূরবী বীণাহারা ১
                
    
    








  
  

        

      রবীন্দ্র রচনাবলী (:)
    
 
    
    পূরবী বীণাহারা ১
    
    
    বীণাহারা

যবে এসে নাড়া দিলে দ্বার
 চমকি উঠিনু লাজে
 খুঁজে দেখি গৃহমাঝে

বীণা ফেলে এসেছি আমার

ওগো বীনকার।
 সেদিন মেঘের ভারে
 নদীর পশ্চিম পারে

ঘন হল দিগন্তের ভুরু
 বৃষ্টির নাচনে মাতা
 বনে মর্মরিল পাতা

দেয়া গরজিল গুরু গুরু।
 ভরা হল আয়োজন
 ভাবিনু ভরিবে মন

বক্ষে জেগে উঠিবে মল্লার—
 হায় লাগিল না সুর
 কোথায় সে বহুদূর

বীণা ফেলে এসেছি আমার।

কন্ঠে নিয়ে এলে পুষ্পহার।
 পুরস্কার পাব আশে
 খুঁজে দেখি চারি পাশে

বীণা ফেলে এসেছি আমার

ওগো বীনকার।
 প্রবাসে বনের ছায়ে
 সহসা আমার গায়ে

ফাল্গুনের ছোঁয়া লাগে একি?
 এ পারের যত পাখি
 সবাই কহিল ডাকি

‘ও পারের গান গাও দেখি।’




    
    

    
    
    

  

