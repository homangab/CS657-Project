

  
    কাহিনী  পতিতা ২২
                
    
    








  
  

        

      রবীন্দ্র রচনাবলী (:)
    
 
    
    কাহিনী  পতিতা ২২
    
    
    কাহিনী

মনে হল মোর নবজনমের 

  উদয়শৈল উজল করি 

শিশিরধৌত পরম প্রভাত 

  উদিল নবীন জীবন ভরি । 


তরুণীরা মিলি তরণী বাহিয়া 

  পঞ্চম সুরে ধরিল গান — 

ঋষির কুমার মোহিত চকিত 

  মৃগশিশুসম পাতিল কান । 

সহসা সকলে ঝাঁপ দিয়া জলে 

  মুনিবালকেরে ফেলিয়া ফাঁদে 

ভুজে ভুজে বাঁধি ঘিরিয়া ঘিরিয়া 

  নৃত্য করিল বিবিধ ছাঁদে । 

নূপুরে নূপুরে দ্রুত তালে তালে 

  নদীজলতলে বাজিল শিলা — 

ভগবান ভানু রক্তনয়নে 

  হেরিলা নিলাজ নিঠুর লীলা । 


প্রথমে চকিত দেবশিশুসম 

  চাহিলা কুমার কৌতূহলে — 

কোথা হতে যেন অজানা আলোক 

  পড়িল তাঁহার পথের তলে । 

দেখিতে দেখিতে ভক্তিকিরণ 

  দীপ্তি সঁপিল শুভ্র ভালে — 

দেবতার কোন্‌ নূতন প্রকাশ 

  হেরিলেন আজি প্রভাতকালে । 

বিমল বিশাল বিস্মিত চোখে 

  দুটি শুকতারা উঠিল ফুটি  

বন্দনাগান রচিলা কুমার 

  জোড় করি করকমলদুটি । 

করুণ কিশোর কোকিলকণ্ঠে 

  সুধার উৎস পড়িল টুটে  

স্থির তপোবন শান্তিমগন 


    
    

    
    
    

  

