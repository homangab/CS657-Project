

  
    কড়ি ও কোমল -গীতোচ্ছ্বাস , ১
                
    
    








  
  

        

      রবীন্দ্র রচনাবলী (://.-..)
    
 -->
    
    কড়ি ও কোমল -গীতোচ্ছ্বাস , ১
    
    
    গীতোচ্ছ্বাস

নীরব বাঁশরিখানি বেজেছে আবার । 
প্রিয়ার বারতা বুঝি এসেছে আমার 
বসন্তকাননমাঝে বসন্তসমীরে ! 
তাই বুঝি মনে পড়ে ভোলা গান যত ! 
তাই বুঝি ফুলবনে জাহ্নবীর তীরে 
পুরাতন হাসিগুলি ফুটে শত শত ! 
তাই বুঝি হৃদয়ের বিস্মৃত বাসনা 
জাগিছে নবীন হয়ে পল্লবের মতো ! 
জগতকমলবনে কমল - আসনা 
কতদিন পরে বুঝি তাই এল ফিরে ! 
সে এল না , এল তার মধুর মিলন ! 
বসন্তের গান হয়ে এল তার স্বর ! 
দৃষ্টি তার ফিরে এল , কোথা সে নয়ন ? 
চুম্বন এসেছে তার , কোথা সে অধর ? 

    
    

    
    
    

  

