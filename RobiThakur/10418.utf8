

  
    চৈতালি  পুণ্যের হিসাব
                
    
    








  
  

        

      রবীন্দ্র রচনাবলী (:)
    
 
    
    চৈতালি  পুণ্যের হিসাব
    
    
    পুণ্যের হিসাব

সাধু যবে স্বর্গে গেল চিত্রগুপ্তে ডাকি
কহিলেন “আনো মোর পুণ্যের হিসাব।”
চিত্রগুপ্ত খাতাখানি সম্মুখেতে রাখি
দেখিতে লাগিল তার মুখের কী ভাব।
সাধু কহে চমকিয়া “মহা ভুল এ কী
প্রথমের পাতাগুলো ভরিয়াছ আঁকে
শেষের পাতায় এ যে সব শূন্য দেখি—
যতদিন ডুবে ছিনু সংসারের পাঁকে
ততদিন এত পুণ্য কোথা হতে আসে”
শুনি কথা চিত্রগুপ্ত মনে মনে হাসে।
সাধু মহা রেগে বলে “যৌবনের পাতে
এত পুণ্য কেন লেখ দেবপূজাখাতে।”
চিত্রগুপ্ত হেসে বলে “বড়ো শক্ত বুঝা।
যারে বলে ভালোবাসা তারে বলে পূজা।”

    
    

    
    
    

  

