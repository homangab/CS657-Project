

  
    যোগাযোগ- দ্বিতীয় অঙ্ক-তৃতীয় দৃশ্য, ২২
                
    
    








  
  

        

      রবীন্দ্র রচনাবলী (://.-..)
    
 -->
    
    যোগাযোগ- দ্বিতীয় অঙ্ক-তৃতীয় দৃশ্য, ২২
    
    
    যোগাযোগ

পকেট থেকে কাগজের পুঁটুলি কুমুদিনীর কোলে ফেলে রেখেই 
মোতিলালের পালাবার উপক্রম 
&; 
কুমুদিনী । না , তোমাকে পালাতে দেব না । 
মোতিলাল । তা হলে এখন দেখো না । 
কুমুদিনী । ভয় নেই , তুমি চলে গেলে তখন খুলব । 
মোতিলাল । আচ্ছা জ্যাঠাইমা , তুমি জটাই বুড়িকে দেখেছ ? 
কুমুদিনী । কী জানি , তোমার বয়সে হয়তো দেখে থাকব , ভুলে গেছি । 
মোতিলাল । একতলায় উঠোনের পাশে কয়লার ঘরে সন্ধে হলেই চামচিকের পিঠে চড়ে সে আসে । ইচ্ছে করলেই সে ছোট্ট হয়ে যেতে পারে , চোখে দেখা যায় না । 
কুমুদিনী । মন্তরটা শিখে নিতে হবে তো । 
মোতিলাল । কেন জ্যাঠাইমা ? 
কুমুদিনী । অদৃশ্য হয়ে পালাবার দরকার হতে পারে । 
মোতিলাল । জটাই বুড়ি কয়লার ঘরে সিঁদুরের কৌটো লুকিয়ে রেখেছে । যে মেয়ে সেই সিঁদুরের টিপ কপালে পরবে সে হবে রাজরানী । 
কুমুদিনী । সর্বনাশ! কোনো হতভাগিনী খবর পেয়েছে নাকি ? 
মোতিলাল । সেজোপিসিমার মেয়ে খুদি জানে । ছন্নু বেয়ারার সঙ্গে সে কয়লার ঘরে যায় , ভয় করে না । 
কুমুদিনী । ছেলেমানুষ , তাই রাজরানী হতে ও ভয় পায় না । সেই কৌটো কয়লা-চাপাই থাক্‌ , তার চেয়ে দামি জিনিস তোমার এই মোড়কের মধ্যে আছে নিশ্চয় । খুলি এইবার । 
মোতিলাল । আচ্ছা , খোলো । 
কুমুদিনী । এ যে লজঞ্চুস । তোমার ভোগের সামগ্রী আমাকে দিলে গোপাল , মনে থাকবে । তোমার মিষ্টি দিয়ে তুমি তো আমার মন মিষ্টি করে দিলে , আমি তোমাকে দিলুম আমার নিজের তোলা ফুল আমার নিজের সেলাই করা রুমালে বেঁধে । আমার পুজো রইল এই ফুলে , আর এই রুমালে রইল আমার স্নেহ । 
মোতির মা । ও কী করলে দিদি ? এ ফুল যে তুমি পুজোর জন্যে তুলে এনেছিলে । 
কুমুদিনী । ঠিক জায়গাতেই পৌঁছল বোন , দেবতা বঞ্চিত হবেন না । 
মোতিলাল । আচ্ছা জ্যাঠাইমা , এই কাঁচের গোলাটা নিয়ে তুমি কী কর ? 
কুমুদিনী । কিছুই করি নে , তোমাকে খেলতে দেব বলে রেখে দিয়েছি । তুমি হাতে করে নিলেই ও আমার পাওয়া হবে । 
মোতিলাল । খেলা হয়ে গেলে আবার তোমাকে ফিরিয়ে দেব । 
কুমুদিনী । সে কি হয় ? দিয়ে ফিরিয়ে নিলে যে অপরাধ হয় । 
মোতিলাল । তা হলে আমি নিয়ে যাই । 
[ প্রস্থান 
মোতির মা । কী করলে দিদি! হাবলুর হাতে ওই কাগজ- চাপা দেখলে বড়োঠাকুর রক্ষা রাখবেন না । আমার উপর দোষ পড়বে যে আমিই ওকে চুরি করতে শিখিয়েছি । 
কুমুদিনী । আমার ঠাকুরেরও তো চুরির অপবাদ আছে — যা তাঁরই ধন তাই চুরির ছল করে নিয়ে তাঁর খেলা । 


    
    

    
    
    

  

