

  
    পূরবী সাবিত্রী ১
                
    
    








  
  

        

      রবীন্দ্র রচনাবলী (:)
    
 
    
    পূরবী সাবিত্রী ১
    
    
    সাবিত্রী

ঘনঅশ্রুবাষ্পেভরা মেঘের দুর্যোগে খড়্গ হানি

ফেলো ফেলো টুটি।
হে সূর্য হে মোর বন্ধু জ্যোতির কনকপদ্মখানি

দেখা দিক্‌ ফুটি।
বহ্নিবীণা বক্ষে লয়ে দীপ্ত কেশে উদ্‌বোধিনী বাণী
সে পদ্মের কেন্দ্রমাঝে নিত্য রাজে জানি তারে জানি।

মোর জন্মকালে
প্রথম প্রত্যুষে মম তাহারি চুম্বন দিলে আনি

আমার কপালে।

সে চুম্বনে উচ্ছলিল জ্বালার তরঙ্গ মোর প্রাণে

অগ্নির প্রবাহ।
উচ্ছ্বসি উঠিল মন্দ্রি বারম্বার মোর গানে গানে

শান্তিহীন দাহ।
ছন্দের বন্যায় মোর রক্ত নাচে সে চুম্বন লেগে
উন্মাদ সংগীত কোথা ভেসে যায় উদ্দাম আবেগে

আপনাবিস্মৃত।
সে চুম্বনমন্ত্রে বক্ষে অজানা ক্রন্দন উঠে জেগে

ব্যথায়বিস্মিত।

তোমার হোমাগ্নিমাঝে আমার সত্যের আছে ছবি

তারে নমো নম।
তমিস্র সুপ্তির কূলে যে বংশী বাজাও আদিকবি

ধ্বংস করি তম
সে বংশী আমারই চিত্ত রন্ধ্রে তারই উঠিছে গুঞ্জরি
মেঘে মেঘে বর্ণচ্ছটা কুঞ্জে কুঞ্জে মাধবীমঞ্জরী

নির্ঝরে কল্লোল।

তাহারি ছন্দের ভঙ্গে সর্ব অঙ্গে উঠিছে সঞ্চরি

জীবনহিল্লোল।



    
    

    
    
    

  

