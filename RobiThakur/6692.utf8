

  
    স্বরবর্ণ অ১
                
    
    








  
  

        

      রবীন্দ্র রচনাবলী (:)
    
 
    
    স্বরবর্ণ অ১
    
    
    স্বরবর্ণ অ

বাংলা শব্দ উচ্চারণের কতকগুলি বিশেষ নিয়ম পাওয়া যায় পূর্বে তাহার আলোচনা করিয়াছি। তাহারই অনুবৃত্তিক্রমে আরো কিছু বলিবার আছে তাহা এই প্রবন্ধে অবতারণা করিতে ইচ্ছা করি। কিয়ৎপরিমাণে পুনরুক্তি পাঠকদিগকে মার্জনা করিতে হইবে। 
বাংলায় প্রধানত ই এবং উ এই দুই স্বরবর্ণের প্রভাবেই অন্য স্বরবর্ণের উচ্চারণ বিকার ঘটিয়া থাকে। 
গত এবং গতি এই দুই শব্দের উচ্চারণভেদ বিচার করিলে দেখা যাইবে গত শব্দের গএ কোনো পরিবর্তন ঘটে নাই কিন্তু ইকার পরে থাকাতে গতি শব্দের গএ ওকার সংযোগ হইয়াছে। কণা এবং কণিকা ফণা এবং ফণী স্থল এবং স্থলী তুলনা করিয়া দেখো। 
উকার পরে থাকিলেও প্রথম অক্ষরবর্তী স্বরবর্ণের এইরূপ বিকার ঘটে। কল এবং কলু সর এবং সরু বট এবং বটু তুলনা করিয়া দেখিলেই আমার কথার প্রমাণ হইবে। 
পরবর্তী বর্ণে যফলা থাকিলে পূর্ববর্তী প্রথম অক্ষরের অকার পরিবর্তিত হয়। গণ এবং গণ্য কল এবং কল্য পথ এবং পথ্য তুলনা করিলে ইহার দৃষ্টান্ত পাওয়া যাইবে। ফলত যফলা–ইকার এবং অকারের সংযোগমাত্র অতএব ইহাকেও পূর্বনিয়মের অন্তর্গত করা যাইতে পারে। ১ 
ঋফলাবিশিষ্ট বর্ণ পরে আসিলে তৎপূর্বের অকার ‘ও’ হয়। এ সম্বন্ধে কর্তা এবং কর্তৃ ভর্তা এবং ভর্তৃ বক্তা এবং বক্তৃতা তুলনাস্থলে আনা যায়। কিন্তু বাংলায় ঋফলা উচ্চারণে ইকার যোগ করা হয় অতএব ইহাকেও পূর্বনিয়মের শাখাস্বরূপে গণ্য করিলে দোষ হয় না। ২
অপভ্রংশে পরবর্তী ই অথবা উ লোপ হইলেও উক্ত নিয়ম বলবান থাকে যেমন হইল শব্দের অপভ্রংশে হ’ল হউন শব্দের অপভ্রংশে হ’ন [কিন্তু হয়েন শব্দের অপভ্রংশ বিশুদ্ধ ‘হন’ উচ্চারণ হয়]। থলিয়া শব্দের অপভ্রংশে থলে টকুয়া শব্দের অপভ্রংশে ট’কো (অম্ল)।  
ক্ষর পূর্বেও অ ও হইয়া যায় যেমন কক্ষ পক্ষ লক্ষ। ক্ষশব্দের উচ্চারণ বোধ করি এককালে ইকারঘেঁষা ছিল তাই এই অক্ষরের নাম হইয়াছে ক্ষিয়। এখনো পূর্ববঙ্গের লোকেরা ক্ষর সঙ্গে যফলা যোগ করেন এবং তাঁহাদের দেশের যফলা উচ্চারণের প্রচলিত প্রথানুসারে পূর্ববর্তী বর্ণে ঐকার যোগ করিয়া দেন যেমনতাঁহারা লক্ষটাকাকে বলেন–লৈক্ষ্য টাকা। 
যাহা হউক মোটের উপর এই নিয়মটিকে পাকা নিয়ম বলিয়া ধরা যাইতে পারে। যে দুইএকটা ব্যতিক্রম আছে পূর্বে অন্যত্র তাহা প্রকাশিত হওয়াতে এ স্থলে তাহার উল্লেখ করিলাম না। 
দেখা যাইতেছে ওস্বরবর্ণের প্রতি বাংলা উচ্চারণের কিছু বিশেষ ঝোঁক আছে। প্রথমত আমরা সংস্কৃত অর বিশুদ্ধ উচ্চারণ রক্ষা করি নাই। আমাদের অ সংস্কৃত অ এবং ওর মধ্যবর্তী। তাহার পরে আবার সামান্য ছুতা পাইলেই আমাদের অ সম্পূর্ণ ও হইয়া দাঁড়ায়। কতকগুলি স্বরবর্ণ আছে যাহাকে সন্ধিস্বর বলা যাইতে পারে যেমন অ এবং উর মধ্যপথে–ও অ এবং ইর সেতুস্বরূপ–এ যখন এক পক্ষে ই অথবা এ এবং অপর পক্ষে আ তখন অ্যা তাহাদের মধ্যে বিরোধভঞ্জন করে। বোধ হয় ভালো করিয়া সন্ধান করিলে দেখা যাইবে বাঙালিরা উচ্চারণকালে এই সহজ সন্ধিস্বরগুলির প্রতিই বিশেষ মমত্ব প্রকাশ করিয়া থাকে। 
১ যফলা যেমন ই এবং অর সংযোগ বফলা তেমনই উ এবং অর সংযোগ অতএব তৎসম্বন্ধেও বোধ করি পূর্বনিয়ম খাটে। কিন্তু বফলার উদাহরণ অধিক পাওয়া যায় না যেদুয়েকটি মনে পড়িতেছে তাহাতে আমাদের কথা সপ্রমাণ হইতেছে যথা 


    
    

    
    
    

  

