

  
    কড়ি ও কোমল -নিদ্রিতার চিত্র  , ১
                
    
    








  
  

        

      রবীন্দ্র রচনাবলী (://.-..)
    
 -->
    
    কড়ি ও কোমল -নিদ্রিতার চিত্র  , ১
    
    
    নিদ্রিতার চিত্র

মায়ায় রয়েছে বাঁধা প্রদোষ - আঁধার ; 
চিত্রপটে সন্ধ্যাতারা অস্ত নাহি যায় । 
এলাইয়া ছড়াইয়া গুচ্ছ কেশভার 
বাহুতে মাথাটি রেখে রমণী ঘুমায় । 
চারি দিকে পৃথিবীতে চিরজাগরণ , 
কে ওরে পাড়ালে ঘুম তারি মাঝখানে ! 
কোথা হতে আহরিয়া নীরব গুঞ্জন 
চিরদিন রেখে গেছে ওরই কানে কানে ! 
ছবির আড়ালে কোথা অনন্ত নির্ঝর 
নীরব ঝর্ঝর - গানে পড়িছে ঝরিয়া । 
চিরদিন কাননের নীরব মর্মর , 
লজ্জা চিরদিন আছে দাঁড়ায়ে সমুখে — 
যেমনি ভাঙিবে ঘুম , মরমে মরিয়া 
বুকের বসনখানি তুলে দিবে বুকে । 

    
    

    
    
    

  

