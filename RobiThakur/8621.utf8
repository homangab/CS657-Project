

  
    গাছা ও গাছি ১
                
    
    








  
  

        

      রবীন্দ্র রচনাবলী (:)
    
 
    
    গাছা ও গাছি ১
    
    
    গাছা ও গাছি
‘খানি খানা’ যেমন মোটের উপরে চওড়া জিনিসের পক্ষে ‘গাছা’ তেমনি সরু জিনিসের পক্ষে। যেমন ছড়িগাছা লাঠিগাছা দড়িগাছা সুতোগাছা হারগাছা মালাগাছা চুড়িগাছা মলগাছা শিকলগাছা। 
এই সংকেতের সঙ্গে যখন পুনশ্চ ‘টি’ ও ‘টা’ চিহ্ন যুক্ত হইয়া থাকে তখন ‘গাছি’ ‘গাছা’ শব্দের অন্তস্থিত ইকার আকার লুপ্ত হইয়া যায়। যথা লাঠিগাছটা মালাগাছটা ইত্যাদি। 
জীববাচক পদার্থ সম্বন্ধে ইহার ব্যবহার নাই। কেঁচোগাছি বলা চলে না। 
সরু জিনিস লম্বায় ছোটো হইলে তাহার সম্বন্ধে ব্যবহার হয় না। দড়িগাছা কিন্তু গোঁফগাছা নয়। শলাগাছটা কিন্তু ছুঁচগাছটা নয়। চুলগাছি যখন বলা হয় তখন লম্বাচুলই বুঝায়। 
যেখানে গাছি ও গাছা বসে সেখানে সর্বত্রই বিকল্পে টি ও টা বসিতে পারে—এবং কোনো কোনো স্থলে খানি ও খানা বসিতে পারে। 

    
    

    
    
    

  

