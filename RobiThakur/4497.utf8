

  
    নটরাজ শীতের বিদায় ৪০
                
    
    








  
  

        

      রবীন্দ্র রচনাবলী (:)
    
 
    
    নটরাজ শীতের বিদায় ৪০
    
    
    নটরাজ

বন্দী রেখেছ যৌবনে কোন্‌ কাজে
ছাড়া পেয়ে আজ কত অপরূপ সাজে
বাহিরিবে ফুলে দলে।

তব আসনের সম্মুখে যার বাণী
আবদ্ধ ছিল বহুকাল ভয় মানি
কণ্ঠ তাহার বাতাসেরে দিবে হানি
বিচিত্র কোলাহলে।

তোমার নিয়মে বিবর্ণ ছিল সজ্জা
নগ্ন তরুর শাখা পেত তাই লজ্জা।
তাহার আদেশে আজি  নিখিলের বেশে
নীল পীত রাঙা নানা রঙ ফিরে এসে
আকাশের আঁখি ডুবাইবে রসাবেশে
জাগাইবে মত্ততা।
সম্পদ তুমি যার যত নিলে হরি
তার বহুগুণ ও যে দিতে চায় ভরি
পল্লবে যার ক্ষতি ঘটেছিল ঝরি
ফুল পাবে সেই লতা।
ক্ষয়ের দুঃখে দীক্ষা যাহারে দিলে
সব দিকে যার বাহুল্য ঘুচাইলে
প্রাচুর্যে তারি হল আজি অধিকার।
দক্ষিণবায়ু এই বলে বার বার
বাঁধনসিদ্ধ যেজন তাহারি দ্বার
খুলিবে সকলখানে।

কঠিন করিয়া রচিলে পাত্রখানি
রসভারে তাই হবে না তাহার হানি
লুঠি লও ধন মনে মনে এই জানি
দৈন্য পুরিবে দানে।




    
    

    
    
    

  

