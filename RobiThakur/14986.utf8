

  
    জীবনস্মৃতি বিলাতি সংগীত ২
                
    
    








  
  

        

      রবীন্দ্র রচনাবলী (:)
    
 
    
    জীবনস্মৃতি বিলাতি সংগীত ২
    
    
    বিলাতি সংগীত

য়ুরোপীয় সংগীতের মর্মস্থানে আমি প্রবেশ করিতে পারিয়াছি এ কথা বলা আমাকে সাজে না। কিন্তু বাহির হইতে যতটুকু আমার অধিকার হইয়াছিল তাহাতে য়ুরোপের গান আমার হৃদয়কে একদিক দিয়া খুবই আকর্ষণ  করিত।  আমার  মনে  হইত  এ  সংগীত  রোমান্টিক।  রোমান্টিক  বলিলে  যে  ঠিকটি  কী  বুঝায়  তাহা বিশ্লেষণ করিয়া বলা শক্ত। কিন্তু মোটামুটি বলিতে গেলে রোমান্টিকের দিকটা বিচিত্রতার দিক প্রাচুর্যের দিক তাহা জীবনসমুদ্রের তরঙ্গলীলার দিক তাহা অবিরাম গতিচাঞ্চল্যের উপর আলোকছায়ার দ্বন্দ্বসম্পাতের দিক  আরএকটা  দিক  আছে  যাহা  বিস্তার  যাহা  আকাশনীলিমার  নির্নিমেষতা  যাহা  সুদূর  দিগন্তরেখায় অসীমতার  নিস্তব্ধ  আভাস।  যাহাই  হউক  কথাটা  পরিষ্কার  না  হইতে  পারে  কিন্তু  আমি  যখনই  য়ুরোপীয় সংগীতের  রসভোগ  করিয়াছি  তখনই  বারংবার  মনের  মধ্যে  বলিয়াছি  ইহা  রোমান্টিক।  ইহা  মানবজীবনের বিচিত্রতাকে গানের সুরে অনুবাদ করিয়া প্রকাশ করিতেছে। আমাদের সংগীতে কোথাও কোথাও সে চেষ্টা নাই যে  তাহা  নহে  কিন্তু  সে  চেষ্টা  প্রবল  ও  সফল  হইতে  পারে  নাই।  আমাদের  গান  ভারতবর্ষের  নক্ষত্রখচিত নিশীথিনীকে ও নবোন্মোষিত অরুণরাগকে ভাষা দিতেছে আমাদের গান ঘনবর্ষার বিশ্বব্যাপী বিরহবেদনা ও নববসন্তের বনান্তপ্রসারিত গভীর উন্মাদনার বাক্যবিস্মৃত বিহ্বলতা।



    
    

    
    
    

  

