

  
    নীরব কবি ও অশিক্ষিত কবি  ৫
                
    
    








  
  

        

      রবীন্দ্র রচনাবলী (:)
    
 
    
    নীরব কবি ও অশিক্ষিত কবি  ৫
    
    
    নীরব কবি ও অশিক্ষিত কবি

অনেক মিথ্যা কবিতায় আমাদের মিষ্ট লাগে। তাহার কারণ এই যে যখন সেগুলি প্রথম লিখিত হয় তখন তাহা সত্য মনে করিয়া লিখিত হয় ও সেই অবধি বরাবর সত্য বলিয়া চলিয়া আসিতেছে। আজ তাহা আমি মিথ্যা বলিয়া জানিয়াছি অর্থাৎ জ্ঞান হইতে তাহাকে দূর করিয়া তাড়াইয়া দিয়াছি কিন্তু হৃদয়ে সে এমনি শিকড় বসাইয়াছে যে সেখান হইতে তাহাকে উৎপাটন করিবার যো নাই। কবি যে ভূত বিশ্বাস না করিয়াও ভূতের বর্ণনা করেন তাহার তাৎপর্য্য কি? তাহার অর্থ এই যে ভূত বস্তুতঃ সত্য না হইলেও আমাদের হৃদয়ে সে সত্য। ভূত আছে বলিয়া কল্পনা করিলে যে আমাদের মনের কোন্‌খানে আঘাত লাগে কত কথা জাগিয়া উঠে অন্ধকার বিজনতা শ্মশান এক অলৌকিক পদার্থের নিঃশব্দ অনুসরণ ছেলেবেলাকার কত কথা মনে উঠে – এসকল সত্য যদি কবি না দেখেন ত কে দেখিবে? 
সত্য এক হইলেও যে দশ জন কবি সেই এক সত্যের মধ্যে দশ প্রকার বিভিন্ন কবিতা দেখিতে পাইবেন না তাহা তো নহে। এক সূর্যকিরণে পৃথিবী কত বিভিন্ন বর্ণ ধারণ করিয়াছে দেখো দেখি নদী যে বহিতেছে এই সত্যটুকুই কবিতা নহে। কিন্তু এই বহমানা নদী দেখিয়া আমাদের হৃদয়ে যে ভাববিশেষের জন্ম হয় সেই সত্যই যথার্থ কবিতা। এখন বলো দেখি এক নদী দেখিয়া সময়ভেদে কত বিভিন্ন ভাবের উদ্রেক হয় কখনো নদীর কণ্ঠ হইতে বিষণ্ন গীতি শুনিতে পাই কখনো বা তাহার উল্লাসের কলস্বর তাহার শত তরঙ্গের নৃত্য আমাদের মনকে মাতাইয়া তোলে।  জ্যোৎস্না কখনো সত্যসত্যই ঘুমায় না অর্থাৎ সে দুটি চক্ষু মুদিয়া পড়িয়া থাকে না ও জ্যোৎস্নার নাসিকাধ্বনিও কেহ কখনো শুনে নাই। কিন্তু নিস্তব্ধ রাত্রে জ্যোৎস্না দেখিলে মনে হয় যে জ্যোৎস্না ঘুমাইতেছে ইহা সত্য। জ্যোৎস্নার বৈজ্ঞানিক তত্ত্ব তন্ন তন্ন রূপে আবিষ্কৃত হউক এমনও প্রমাণ হউক যে জ্যোৎস্না একটা পদার্থই নহে তথাপি লোকে বলিবে জ্যোৎস্না ঘুমাইতেছে। তাহাকে কোন্‌ বৈজ্ঞানিকচূড়ামণি মিথ্যাকথা বলিতে সাহস করিবে? 



    
    

    
    
    

  

