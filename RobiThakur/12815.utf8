

  
    নৈবেদ্য  ৫৫
                
    
    








  
  

        

      রবীন্দ্র রচনাবলী (:)
    
 
    
    নৈবেদ্য  ৫৫
    
    
    ৫৫

তুমি মোরে অর্পিয়াছ যত অধিকার 
ক্ষুণ্ন না করিয়া কভু কণামাত্র তার 
সম্পূর্ণ সঁপিয়া দিব তোমার চরণে 
অকুণ্ঠিত রাখি তারে বিপদে মরণে । 
জীবন সার্থক হবে তবে । 
 


 চিরদিন 
জ্ঞান যেন থাকে মুক্ত শৃঙ্খলাবিহীন । 
ভক্তি যেন ভয়ে নাহি হয় পদানত 
পৃথিবীর কারও কাছে । শুভচেষ্টা যত 
কোনো বাধা নাহি মানে কোনো শক্তি হতে 
আত্মা যেন দিবারাত্রি অবারিত স্রোতে 
সকল উদ্যম লয়ে ধায় তোমাপানে 
সর্ব বন্ধ টুটি । সদা লেখা থাকে প্রাণে 
‘তুমি যা দিয়েছ মোরে অধিকারভার 
তাহা কেড়ে নিতে দিলে অমান্য তোমার ।’ 


    
    

    
    
    

  

