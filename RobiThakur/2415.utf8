

  
    ঋণশোধ৮
                
    
    








  
  

        

      রবীন্দ্র রচনাবলী (:)
    
 
    
    ঋণশোধ৮
    
    
    
ঋণশোধ
বেতসিনী নদীর তীর

বালকগণ


    গান


মেঘের কোলে রোদ হেসেছে
বাদল গেছে টুটি
আজ আমাদের ছুটি ও ভাই
আজ আমাদের ছুটি।
কী করি আজ ভেবে না পাই
পথ হারিয়ে কোন্‌ বনে যাই
কোন্‌ মাঠে যে ছুটে বেড়াই
সকল ছেলে জুটি।
কেয়া পাতায় নৌকো গড়ে
সাজিয়ে দেব ফুলে
তালদিঘিতে ভাসিয়ে দেব
চলবে দুলে দুলে।
রাখালছেলের সঙ্গে ধেনু
চরাব আজ বাজিয়ে বেণু
মাখব গায়ে ফুলের রেণু
চাঁপার বনে লুটি।
আজ আমাদের ছুটি ও ভাই
আজ আমাদের ছুটি।


লক্ষেশ্বর। (ঘর হইতে ছুটিয়া বাহির হইয়া) ছেলেগুলো তো জ্বালালে। ওরে চোবে। ওরে গির্‌ধারিলাল। ধর্ তো ছোঁড়াগুলোকে ধর্ তো। 
ছেলেরা। (দূরে ছুটিয়া গিয়া হাততালি দিয়া) ওরে লক্ষ্মীপেঁচা বেরিয়েছে রে লক্ষ্মীপেঁচা বেরিয়েছে। 
লক্ষেশ্বর। হনুমন্ত সিং ওদের কান পাকড়ে আন্‌ তো একটাকেও ছাড়িস নে। 


    
    

    
    
    

  

