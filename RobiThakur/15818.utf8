

  
    কাব্য : স্পষ্ট এবং অস্পষ্ট ৩
                
    
    








  
  

        

      রবীন্দ্র রচনাবলী (:)
    
 
    
    কাব্য : স্পষ্ট এবং অস্পষ্ট ৩
    
    
    কাব্য : স্পষ্ট এবং অস্পষ্ট

থাকিতে পারে কিন্তু প্রকৃতিতেও নাই কাব্যেও নাই। অতএব ভাবুকেরা স্পষ্ট এবং অস্পষ্ট লইয়া বিবাদ করেন না তাঁহারা কাব্যরসের প্রতি মনোযোগ করেন। ‘আমানি খাবার গর্ত দেখো বিদ্যমান’ ইহা স্পষ্ট বটে কিন্তু কাব্য নহে। কিন্তু বিদ্যাপতির


সখি এ ভরা বাদর মাহ ভাদর 
শূন্য মন্দির মোর 


স্পষ্টও বটে কাব্যও বটে। ইহা কেবল বর্ণনা বা কথার কথা মাত্র নহে কেবল একটুকু পরিষ্কার উক্তি নহে ইহার মধ্য হইতে গোপনে বিরহিণীর নিশ্বাস নিশ্বসিত হইয়া আমাদের হৃদয় স্পর্শ করিতেছে


শিশুকাল হৈতে বঁধুর সহিতে 
পরানে পরানে লেহা 


ইহা শুনিবামাত্র হৃদয় বিচলিত হইয়া উঠে স্পষ্ট কথা বলিয়া যে তাহা নহে কাব্য বলিয়া। কিন্তু জিজ্ঞাসা করি ইহাও কি সকলের কাছে স্পষ্ট? এমন কি অনেকে নাই যাঁহারা বলিবেন ‘আচ্ছা বুঝিলাম ভরা বাদল ভাদ্র মাস এবং শূন্য গৃহ কিন্তু ইহাতে কবিতা কোথায়? ইহাতে হইল কী? ’ ইহাকে আরও স্পষ্ট না করিলে হয়তো অনেক সমালোচকের ‘কর্ণে কেবল ঝীম ঝীম রব’ করিবে এবং ‘শিরায় শিরায় রীণ রীণ’ করিতে থাকিবে ইহাকে ফেনাইয়া ফুলাইয়া তুলিয়া ইহার মধ্যে ধড়ফড় ছটফট বিষ ছুরি এবং দড়িকলসি না লাগাইলে অনেকের কাছে হয়তো ইহা যথেষ্ট পরিস্ফুট যথেষ্ট স্পষ্ট হইবে না হয়তো ধুঁয়া এবং ছায়া এবং ‘কাব্যি’ বলিয়া ঠেকিবে। এত নিরতিশয় স্পষ্ট যাঁহাদের আবশ্যক তাঁহাদের পক্ষে কেবল পাঁচালি ব্যবস্থা যাঁহারা কাব্যের সৌরভ ও মধুউপভোগে অক্ষম তাঁহারা বায়রনের ‘জ্বলন্ত’ চুল্লিতে হাঁকডাক ঝালমসলা ও খরতর ভাষার ঘণ্ট পাকাইয়া খাইবেন। 
যাঁহারা মনোবৃত্তির সম্যক্‌ অনুশীলন করিয়াছেন তাঁহারাই জানেন যেমন জগৎ আছে তেমনি অতিজগৎ আছে। সেই অতিজগৎ জানা এবং নাজানার মধ্যে আলোক এবং অন্ধকারের মাঝখানে বিরাজ করিতেছে। মানব এই জগৎ এবং জগদতীত রাজ্যে বাস করে। তাই তাহার সকল কথা জগতের সঙ্গে মেলে না। এইজন্য মানবের মুখ হইতে এমন অনেক কথা বাহির হয় যাহা আলোকে অন্ধকারে মিশ্রিত যাহা বুঝা যায় না অথচ বুঝা যায়। যাহাকে ছায়ার মতো অনুভব করি অথচ প্রত্যক্ষের অপেক্ষা অধিক সত্য বলিয়া বিশ্বাস করি। সেই সর্বত্রব্যাপী অসীম অতিজগতের রহস্য কাব্যে যখন কোনো কবি প্রকাশ করিতে চেষ্টা করেন তখন তাঁহার ভাষা সহজে রহস্যময় হইয়া উঠে। সে স্থলে কেহ বা কেবলই ধুঁয়া এবং ছায়া দেখিয়া বাড়ি ফিরিয়া যায় কেহ বা অসীমের সমুদ্রবায়ু সেবন করিয়া অপার আনন্দ লাভ করে। 
পুনর্বার বলিতেছি বুদ্ধিমানের ক্ষুদ্র মস্তিস্কের ন্যায় প্রকৃতিতে যে সমস্তই স্পষ্ট এবং পরিষ্কার তাহা নহে। সমালোচকেরা যাহাই মনে করুন প্রকৃতি অতি বৃহৎ অতি মহৎ সর্বত্র আমাদের আয়ত্তাধীন নহে। ইহাতে নিকটের অপেক্ষা দূর প্রতক্ষের অপেক্ষা অপ্রত্যক্ষ প্রামাণ্যের অপেক্ষা অপ্রামাণ্যই অধিক। অতএব যদি কোনো প্রকৃত কবির কাব্যে ছায়া দেখিতে পাওয়া যায় তবে বুদ্ধিমান সমালোচক যেন ইহাই সিদ্ধান্ত করেন যে তাহা এই অসীম প্রকৃতির সৌন্দর্যময়ী রহস্যচ্ছায়া। 

    
    

    
    
    

  

