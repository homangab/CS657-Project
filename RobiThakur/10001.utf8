

  
    সোনার তরী  সোনার তরী১
                
    
    








  
  

        

      রবীন্দ্র রচনাবলী (:)
    
 
    
    সোনার তরী  সোনার তরী১
    
    
    সোনার তরী

 গগনে গরজে মেঘ ঘন বরষা। 
কূলে একা বসে আছি নাহি ভরসা। 

রাশি
রাশি ভারা ভারা 

ধান কাটা হল সারা

ভরা নদী ক্ষুরধারা 

খরপরশা। 
 কাটিতে কাটিতে ধান এল বরষা।

 একখানি ছোটো খেত আমি একেলা
 চারি দিকে বাঁকা জল করিছে খেলা।


পরপারে দেখি আঁকা 

তরুছায়ামসীমাখা 

গ্রামখানি মেঘে ঢাকা 

প্রভাতবেলা— 
 এ পারেতে ছোটো খেত আমি একেলা।

 গান গেয়ে তরী বেয়ে কে আসে পারে
দেখে যেন মনে হয় চিনি উহারে। 

ভরাপালে চলে যায়

কোনো দিকে নাহি চায়

ঢেউগুলি নিরুপায় 

ভাঙে দুধারে— 
 দেখে যেন মনে হয় চিনি উহারে। 
 ওগো তুমি কোথা যাও কোন্‌ বিদেশে
 বারেক ভিড়াও তরী কূলেতে এসে। 

যেয়ো যেথা যেতে চাও

যারে খুশি তারে দাও

শুধু তুমি নিয়ে যাও 

ক্ষণিক হেসে 
 আমার সোনার ধান কূলেতে এসে।



    
    

    
    
    

  

