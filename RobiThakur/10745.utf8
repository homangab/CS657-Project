

  
    মহুয়া  বোধন ২
                
    
    








  
  

        

      রবীন্দ্র রচনাবলী (:)
    
 
    
    মহুয়া  বোধন ২
    
    
    মহুয়া 

পূর্ণের দান স্মরি । 
অলস ভোগের গ্লানি সে ঘুচায়  
মৃত্যুর স্নানে কালিমা মুছায়  
চিরপুরাতনে করে উজ্জ্বল 

নূতন চেতনা ভরি । 
 
নিত্যকালের মায়াবী আসিছে 

নব পরিচয় দিতে । 
নবীন রূপের অপরূপ জাদু 

আনিবে সে ধরণীতে । 
লক্ষ্মীর দান নিমেষে উজাড়ি 
নির্ভয় মনে দূরে দেয় পাড়ি  
নব বর সেজে চাহে লক্ষ্মীরে 

ফিরে জয় করে নিতে । 
 
বাঁধন ছেঁড়ার সাধন তাহার  

সৃষ্টি তাহার খেলা । 
দস্যুর মতো ভেঙেচুরে দেয় 

চিরাভ্যাসের মেলা । 
মূল্যহীনেরে সোনা করিবার 
পরশপাথর হাতে আছে তার  
তাই তো প্রাচীন সঞ্চিত ধনে 

উদ্ধত অবহেলা । 
 
বলো ‘ জয় জয় '  বলো ‘ নাহি ভয় '  

কালের প্রয়াণপথে 
আসে নির্দয় নবযৌবন 

ভাঙনের মহারথে । 
চিরন্তনের চঞ্চলতায় 
কাঁপন লাগুক লতায় লতায়  
থরথর করি উঠুক পরান 

প্রান্তরে পর্বতে । 
 

    
    

    
    
    

  

