

  
    বাংলাভাষাপরিচয় ১০২
                
    
    








  
  

        

      রবীন্দ্র রচনাবলী (:)
    
 
    
    বাংলাভাষাপরিচয় ১০২
    
    
    বাংলাভাষাপরিচয় ১০

শব্দ চালাবার হুকুম করেন তবে সে হুকুম অমান্য করলে অপরাধ হবে না।
ভাষার অবিমিশ্র কৌলীন্য নিয়ে খুঁৎখুঁৎ করেন এমন গোঁড়া লোক আজও আছেন। কিন্তু ভাষাকে দুইমুখো করে তার দুই বাণী বাঁচিয়ে চলার চেষ্টাকে অসাধু বলাই উচিত। ভাষায় এরকম কৃত্রিম বিচ্ছেদ জাগিয়ে রেখে আচারের শুচিতা বানিয়ে তোলা পুণ্যকর্ম নয় এখন আর এটা সম্ভবও হবে না।
সুনীতিকুমার বলেন খৃষ্টীয় দশম শতকের কোনোএক সময়ে পুরাতন বাংলার জন্ম। কিন্তু ভাষার সম্বন্ধে এই ‘জন্ম’ কথাটা খাটে না। যে জিনিস অনতিব্যক্ত অবস্থা থেকে ক্রমশ ব্যক্ত হয়েছে তার আরম্ভসীমা নির্দেশ করা কঠিন। দশম শতকের বাংলাকে বিংশ শতকের বাঙালি আপন ভাষা বলে চিনতে পারবে কি না সন্দেহ। শতকে শতকে ভাষা ক্রমশ ফুটে উঠেছে আধুনিক কালেও চলছে তার পরিণতি। নতুন নতুন জ্ঞানের সঙ্গে ভাবের সঙ্গে রীতির সঙ্গে আমাদের পরিচয় যত বেড়ে চলেছে আমাদের ভাষার প্রকাশ ততই হচ্ছে ব্যাপক। গত ষাট বছরে যা ঘটেছে দুতিন শতকেও তা ঘটে নি।
বাংলা ভাষার কাঁচা অবস্থায় যেটা সবচেয়ে আমাদের চোখে পড়ে সে হচ্ছে ক্রিয়াব্যবহার সম্বন্ধে ভাষার সংকোচ। সদ্যডিমভাঙা পাখির বাচ্চার দেখা যায় ডানার ক্ষীণতা। ক্রিয়াপদের মধ্যেই থাকে ভাষার চলবার শক্তি। রূপগোস্বামীর লেখা কারিকা থেকে পুরোনো বাংলা গদ্যের একটু নমুনা দেখলেই এ কথা বুঝতে পারা যাবে—
প্রথম  শ্রীকৃষ্ণ  গুণ  নির্ণয়।  শব্দগুণ  গন্ধগুণ  রূপগুণ  রসগুণ  স্পর্শগুণ  এই  পাঁচগুণ।  এই  পঞ্চগুণ  শ্রীমতি রাধিকাতেও বসে।–পূর্বরাগের মূল দুই হটাৎ শ্রবণ অকস্মাৎ শ্রবণ।১
ক্রিয়াপদব্যবহার যদি পাকা হত তা হলে উড়ে চলার বদলে ভাষার এরকম লাফ দিয়ে দিয়ে চলা সম্ভব হত না।  সেই  সময়কেই  বাংলা  ভাষার  পরিণতির  যুগ  বলব  যখন  থেকে  তার  ক্রিয়াপদের  যথোচিত  প্রাচুর্য  এবং বৈচিত্র্য ঘটেছে। পুরাতন গদ্যের বিস্তৃত নমুনা যদি পাওয়া যেত তা হলে ক্রিয়াপদঅভিব্যক্তির সঙ্গে সঙ্গে ভাষার অভ্যিক্তির ধারা নির্ণয় করা সহজ হত।
রামমোহন  রায়  যখন  গদ্য  লিখতে  বসেছিলেন  তখন  তাঁকে  নিয়ম  হেঁকে  হেঁকে  কোদাল  হাতে  রাস্তা বানাতে হয়েছিল। ঈশ্বর গুপ্তের আমলে বঙ্কিমের কলমে যে গদ্য দেখা দিয়েছিল তাতে যতটা ছিল পিণ্ডতা আকৃতি ততটা ছিল না। যেন ময়দা নিয়ে তাল পাকানো হচ্ছিল লুচি বেলা হয় নি।
সজনীকান্ত দাসের প্রবন্ধ থেকে তার একটা নমুনা দিই—
গগনমণ্ডলে বিরাজিতা কাদম্বিনী উপরে কম্পায়মানা শম্পা সঙ্কাশ ক্ষণিক জীবনের অতিশয় প্রিয় হওত মূঢ় মানবমণ্ডলী  অহঃরহঃ  বিষয়  বিষার্ণবে  নিমজ্জিত  রহিয়াছে।  পরমেশ  প্রেম  পরিহার  পুরঃসর  প্রতিক্ষণ  প্রমদা প্রেমে প্রমত্ত রহিয়াছে। অম্বুবিম্বুপম জীবনে চন্দ্রার্ক সদৃশ চিরস্থায়ী জ্ঞানে বিবিধ আনন্দোৎসব করিতেছে কিন্তু ভ্রমেও ভাবনা করে না যে সেসব উৎসব শব হইলে কি হইবে।২
তার পরে  বিদ্যাসগর  এই  কাঁচা  ভাষায়  চেহারার শ্রী  ফুটিয়ে তুললেন।  আমার মনে  হয়  তখন  থেকে বাংলা গদ্যভাষায় রূপের আবির্ভাব হল।

১ সাহিত্যপরিষৎপত্রিকায় সজনীকান্ত দাস – লিখিত ‘বাংলা গদ্যের প্রথম যুগ’ প্রবন্ধ থেকে তুলে দেওয়া হল। –সাহিত্য পরিষৎ পত্রিকা ৪৫শ বর্ষ ১ম সংখ্যা ১৩৪৫ পৃ ৪৬
২ সংবাদপ্রভাকর ২৩ এপ্রিল ১৮৫২। –বঙ্কিমচন্দ্রের রচনাবলীর বঙ্গীয়সাহিত্যপরিষৎকর্তৃক প্রকাশিত বঙ্কিমশতবার্ষিক সংস্করণ বিবিধ খন্ড পৃ ৬৮


    
    

    
    
    

  

