

  
    শিশু  বনবাস  ১
                
    
    








  
  

        

      রবীন্দ্র রচনাবলী (:)
    
 
    
    শিশু  বনবাস  ১
    
    
     বনবাস 


বাবা যদি রামের মতো 
 পাঠায় আমায় বনে 
যেতে আমি পারি নে কি 
 তুমি ভাবছ মনে? 
চোদ্দ বছর ক' দিনে হয় 
 জানি নে মা ঠিক 
দণ্ডক বন আছে কোথায় 
 ওই মাঠে কোন্‌ দিক। 
কিন্তু আমি পারি যেতে 
 ভয় করি নে তাতে— 
লক্ষ্মণ ভাই যদি আমার 
 থাকত সাথে সাথে। 
 
বনের মধ্যে গাছের ছায়ায় 
 বেঁধে নিতেম ঘর— 
সামনে দিয়ে বইত নদী 
 পড়ত বালির চর। 
ছোটো একটি থাকত ডিঙি 
 পারে যেতেম বেয়ে— 
হরিণ চ'রে বেড়ায় সেথা 
 কাছে আসত ধেয়ে। 
গাছের পাতা খাইয়ে দিতেম 
 আমি নিজের হাতে— 
লক্ষ্মণ ভাই যদি আমার 
 থাকত সাথে সাথে। 
 
কত যে গাছ ছেয়ে থাকত 
 কত রকম ফুলে 
মালা গেঁথে পরে নিতেম 
 জড়িয়ে মাথার চুলে। 


    
    

    
    
    

  

