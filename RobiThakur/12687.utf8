

  
    নবজাতক  ক্যান্ডীয় নাচ  ১
                
    
    








  
  

        

      রবীন্দ্র রচনাবলী (:)
    
 
    
    নবজাতক  ক্যান্ডীয় নাচ  ১
    
    
    ক্যান্ডীয় নাচ 
সিংহলে সেই দেখেছিলেম ক্যান্ডিদলের নাচ  
শিকড়গুলোর শিকড় ছিঁড়ে যেন শালের গাছ 

পেরিয়ে এল মুক্তিমাতাল খ্যাপা  
 হুংকার তার ছুটল
আকাশব্যাপা । 
ডালপালা সব দুড়্‌দাড়িয়ে ঘূর্ণি হাওয়ায় কহে — 

নহে নহে নহে — 
নহে বাধা নহে বাঁধন নহে পিছনফেরা 

নহে আবেশ স্বপ্ন দিয়ে ঘেরা  
 নহে মৃদু লতার দোলা 
নহে পাতার কাঁপন — 
আগুন হয়ে জ্বলে ওঠা এ যে তপের তাপন । 

ওদের ডেকে বলেছিল সমুদ্দরের ঢেউ  
‘ আমার ছন্দ রক্তে আছে এমন আছে কেউ ?’ 

ঝঞ্ঝা ওদের বলেছিল  ‘ মঞ্জীর তোর আছে 
ঝংকারে যার লাগাবে লয় আমার প্রলয়নাচে ?’ 

ঐ যে পাগল দেহখানা  শূন্যে ওঠে বাহু 


যেন কোথায় হাঁ করেছে রাহু  

লুব্ধ তাহার ক্ষুধার থেকে চাঁদকে করবে ত্রাণ  

পূর্ণিমাকে ফিরিয়ে দেবে প্রাণ । 

মহাদেবের তপোভঙ্গে যেন বিষম বেগে 

নন্দী উঠল জেগে  

শিবের ক্রোধের সঙ্গে 

উঠল জ্বলে দুর্দাম তার প্রতি অঙ্গে অঙ্গে 

নাচের বহ্নিশিখা 

নির্দয়া নির্ভীকা । 
খুঁজতে ছোটে মোহমদের বাহন কোথায় আছে 
 দাহন করবে এই নিদারুণ
আনন্দময় নাচে । 
নটরাজ যে পুরুষ তিনি  তাণ্ডবে তাঁর সাধন  
 আপন শক্তি মুক্ত ক’রে ছেঁড়েন আপন বাঁধন  
দুঃখবেগে জাগিয়ে তোলেন সকল ভয়ের ভয়  

জয়ের নৃত্যে আপনাকে তাঁর জয় । 


    
    

    
    
    

  

