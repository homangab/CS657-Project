

  
    মেঘনাদবধ কাব্য ২
                
    
    








  
  

        

      রবীন্দ্র রচনাবলী (:)
    
 
    
    মেঘনাদবধ কাব্য ২
    
    
    মেঘনাদবধ কাব্য

 বলিবেন যে রামায়ণের রাবণ রত্নরাজিসমাকুলিত সভাতেই থাকিত সুতরাং মেঘনাদবধে অন্যরূপ কী করিয়া বর্ণিত হইবে? আমরা বলি রত্নরাজিসংকুল সভায় কি গাম্ভীর্য অর্পণ করা যায় না? বাল্মীকি রাবণের সভা বর্ণনা করিয়া বলিয়াছেন জ্ঞরাবণের সভা তরঙ্গসংকুল নক্রকুম্ভীর ভীষণ সমুদ্রের ন্যায় গম্ভীর। বাংলার একটি ক্ষুদ্র কাব্যের সহিত বাল্মীকির বিশাল কাব্যের তুলনা করিতে যাওয়াও যা আর মহাদেবের সহিত একটা দ্বারবানের তুলনা করাও তা কিন্তু কী করা যায় কোনো কোনো পাঠকের চক্ষে অঙ্গুলি দিয়া না দেখাইলে তাঁহারা বুঝিবেন না। 

ভূতলে অতুল সভা–ফটিকে গঠিত 
তাহে শোভে রত্নরাজি মানসসরসে 
সরস কমলকুল বিকশিত যথা। 
শ্বেত রক্ত নীল পীত স্তম্ভ সারি সারি 
ধরে উচ্চ স্বর্ণ ছাদ ফণীন্দ্র যেমতি 
বিস্তারি অযুত ফণা ধরেন আদরে 
ধরারে। ঝুলিছে ঝলি ঝালরে মুকুতা 
পদ্মরাগ মরকত হীরা যথা ঝোলে 
খচিত মুকুলে ফুলে পল্লবের মালা 
ব্রতালয়ে।	ইত্যাদি 

ইহা কি রাবণের সভা? ইহা তো নাট্যশালার বর্ণনা 

কতকগুলি পাঠকের আবার পাত্রাপাত্র জ্ঞান নাই তাঁহারা জিজ্ঞাসা করিবেন রাবণের সভা মহান করিতেই হইবে তাহার অর্থ কী? নাহয় সুন্দরই হইল ইঁহাদের কথার উত্তর দিতে আমাদের অবকাশ নাই এবং ইচ্ছাও নাই। এককথায় বলিয়া রাখি যে কবি ব্রজাঙ্গনায় যথাসাধ্য কাকলি বাঁশরি স্বরলহরী গোকুল বিপিন প্রভৃতি ব্যবহার করিতে পারিতেন কিন্তু মহাকাব্য রচনায় বিশেষ রাবণের সভাবর্ণনায় মিষ্টভাবের পরিবর্তে তাঁহার নিকট হইতে আমরা উচ্চ প্রকাণ্ড গম্ভীর ভাব প্রার্থনা করি। এই সভার বর্ণনা পাঠ করিয়া দেখি রাবণ কাঁদিতেছেন রাবণের রোদনে পুস্তকের প্রারম্ভভাগ যে নষ্ট হইয়া গেল তাহা আর সুরুচি পাঠকদের বুঝিইয়া দিতে হইবে না। ভালো এ দোষ পরিহার করিয়া দেখা যাউক রাবণ কী ভয়ানক শোকেই কাঁদিতেছেন ও সে রোদনই বা কী অসাধারণ কিন্তু তাহার কিছুই নয় রীববাহুর শোকে রাবণ কাঁদিতেছেন। অনেকে কহিবেন ইহা অপেক্ষা আর শোক কী আছে। কিন্তু তাঁহারা ভাবিয়া দেখুন বীরবাহুর পূর্বে রাবণের কত পুত্র হত হইয়াছে সকল ক্লেশের ন্যায় শোকও অভ্যস্ত হইয়া যায় এখন দেখা যাউক রাবণের রোদন কী প্রকার। প্রকাণ্ড দশানন কাঁদিতেছেন কিরূপে

এ হেন সভায় বসে রক্ষঃকুলপতি 
বাক্যহীন পুত্রশোকে ঝর ঝর ঝরে 
অবিরল অশ্রুধারা–তিতিয়া বসনে 
	  	        ইত্যাদি 

রানী মন্দোদরীকে কাঁদাইতে গেলে ইহা অপেক্ষা অধিক বাক্যব্যয় করিতে হইত না। ইহা পড়িলেই আমাদের মনে হয় গালে হাত দিয়া একটি বিধবা স্ত্রীলোক কাঁদিতেছেন। একজন সাধারণ নায়ক এরূপ কাঁদিতে বসিলে আমাদের গা জ্বলিয়া যায় তাহাতে ইনি মহাকাব্যের নায়ক যেসে নায়ক নয় যিনি বাহুবলে স্বর্গপুরী কাঁপাইয়াছিলেন এবং যাঁহার এতদূর দৃঢ় প্রতিজ্ঞা ছিল যে তাঁহার চক্ষের উপরে একটি একটি করিয়া পুত্র পৌত্র ভ্রাতা নিহত হইল ঐশ্বর্যশালী জনপূর্ণ কনকলঙ্কা ক্রমে ক্রমে শ্মশানভূমি হইয়া গেল অবশেষে যিনি যুদ্ধক্ষেত্রে প্রাণ পর্যন্ত পরিত্যাগ করিলেন তথাপি রামের নিকট নত হন নাই তাঁহাকে এইরূপ বালিকাটির ন্যায় কাঁদাইতে বসানো অতি ক্ষুদ্র কবির 

    
    

    
    
    

  

