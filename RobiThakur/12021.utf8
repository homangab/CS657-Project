

  
    পরিশেষ  বক্‌সাদুর্গস্থ রাজবন্দীদের প্রতি  ১
                
    
    








  
  

        

      রবীন্দ্র রচনাবলী (:)
    
 
    
    পরিশেষ  বক্‌সাদুর্গস্থ রাজবন্দীদের প্রতি  ১
    
    
    বক্‌সাদুর্গস্থ রাজবন্দীদের প্রতি
নিশীথেরে লজ্জা দিল অন্ধকারে রবির বন্দন । 
পিঞ্জরে বিহঙ্গ বাঁধা  সংগীত না মানিল বন্ধন । 

ফোয়ারার রন্ধ্র হতে 

উন্মুখর ঊর্ধ্বস্রোতে 
বন্দীবারি উচ্চারিল আলোকের কী অভিনন্দন । 
 
মৃত্তিকার ভিত্তি ভেদি অঙ্কুর আকাশে দিল আনি 
স্বসমুত্থ শক্তিবলে গভীর মুক্তির মন্ত্রবাণী । 

মহাক্ষণে রুদ্রাণীর 

কী বর লভিল বীর  
মৃত্যু দিয়ে বিরচিল অমর্ত্য নরের রাজধানী । 
 
‘ অমৃতের পুত্র মোরা ' — কাহারা শুনাল বিশ্বময় । 
আত্মবিসর্জন করি আত্মারে কে জানিল অক্ষয় । 

ভৈরবের আনন্দেরে 

দুঃখেতে জিনিল কে  রে  
বন্দীর শৃঙ্খলচ্ছন্দে মুক্তের কে দিল পরিচয় । 


    
    

    
    
    

  

