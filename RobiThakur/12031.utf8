

  
    পরিশেষ  প্রশ্ন ১
                
    
    








  
  

        

      রবীন্দ্র রচনাবলী (:)
    
 
    
    পরিশেষ  প্রশ্ন ১
    
    
    প্রশ্ন
ভগবান  তুমি যুগে যুগে দূত  পাঠায়েছ বারে বারে 

দয়াহীন সংসারে  
তারা বলে গেল ‘ ক্ষমা করো সবে ' বলে গেল ‘ ভালোবাসো — 

অন্তর হতে বিদ্বেষবিষ নাশো ' । 
বরণীয় তারা  স্মরণীয় তারা  তবুও বাহিরদ্বারে 
আজি দুর্দিনে ফিরানু তাদের ব্যর্থ নমস্কারে । 
 
আমিযে দেখেছি গোপন হিংসা কপট রাত্রিছায়ে 

হেনেছে নিঃসহায়ে  
আমিযে দেখেছি প্রতিকারহীন শক্তের অপরাধে 

বিচারের বাণী নীরবে নিভৃতে কাঁদে । 
আমিযে দেখিনু তরুণ বালক উন্মাদ হয়ে ছুটে 
কী যন্ত্রণায় মরেছে পাথরে নিষ্ফল মাথা কুটে । 
 
কণ্ঠ আমার রুদ্ধ আজিকে  বাঁশি সংগীতহারা  

অমাবস্যার কারা 
লুপ্ত করেছে আমার ভুবন দুঃস্বপনের তলে  

তাই তো তোমায় শুধাই অশ্রুজলে — 
যাহারা তোমার বিষাইছে বায়ু  নিভাইছে তব আলো  
তুমি কি তাদের ক্ষমা করিয়াছ  তুমি কি বেসেছ ভালো । 


    
    

    
    
    

  

