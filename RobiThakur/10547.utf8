

  
    কাহিনী  নিষ্ফল উপহার ১
                
    
    








  
  

        

      রবীন্দ্র রচনাবলী (:)
    
 
    
    কাহিনী  নিষ্ফল উপহার ১
    
    
    নিষ্ফল উপহার

নিম্নে আবর্তিয়া ছুটে যমুনার জল — 
দুই তীরে গিরিতট  উচ্চ শিলাতল । 
সংকীর্ণ গুহার পথে মূর্ছি জলধার 
উন্মত্ত প্রলাপে ওঠে গর্জি অনিবার । 
 
এলায়ে জটিল বক্র নির্ঝরের বেণী 
নীলাভ দিগন্তে ধায় নীল গিরিশ্রেণী । 
স্থির তাহা  নিশিদিন তবু যেন চলে — 
চলা যেন বাঁধা আছে অচল শিকলে । 
 
মাঝে মাঝে শাল তাল রয়েছে দাঁড়ায়ে  
মেঘেরে ডাকিছে গিরি ইঙ্গিত বাড়ায়ে । 
তৃণহীন সুকঠিন শতদীর্ণ ধরা  
রৌদ্রবন বনফুলে কাঁটাগাছ ভরা । 
 
দিবসের তাপ ভূমি দিতেছে ফিরায়ে — 
দাঁড়ায়ে রয়েছে গিরি আপনার ছায়ে 
পথশূন্য  জনশূন্য  সাড়া  শব্দ  হীন । 
ডুবে রবি  যেমন সে ডুবে প্রতিদিন । 
 
রঘুনাথ হেথা আসি যবে উত্তরিলা 
শিখগুরু পড়িছেন ভগবৎ লীলা । 
রঘু কহিলেন নমি চরণে তাঁহার  
‘ দীন আনিয়াছে  প্রভু  হীন উপহার । ' 
 
বাহু বাড়াইয়া গুরু শুধায়ে কুশল 
আশিসিলা মাথায় পরশি করতল । 
কনকে মাণিক্যে গাঁথা বলয়  দুখানি 
গুরুপদে দিলা রঘু জুড়ি দুই পাণি । 
 


    
    

    
    
    

  

