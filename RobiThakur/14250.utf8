

  
    বীথিকা জাগরণ
                
    
    








  
  

        

      রবীন্দ্র রচনাবলী (:)
    
 
    
    বীথিকা জাগরণ
    
    
    জাগরণ
দেহে মনে সুপ্তি যবে করে ভর 
সহসা চৈতন্যলোকে আনে কল্পান্তর  
জাগ্রত জগৎ চলে যায় 
মিথ্যার কোঠায়। 
তখন নিদ্রার শূন্য ভরি 
স্বপ্নসৃষ্টি শুরু হয়  ধ্রুব সত্য তারে
মনে করি। 
সেও ভেঙে যায় যবে 
পুনর্বার জেগে উঠি অন্য এক ভবে  
তখনি তাহারে সত্য বলি  
নিশ্চিত স্বপ্নের রূপ অনিশ্চিতে কোথা যায়
চলি। 
 
তাই ভাবি মনে  
যদি এ জীবন মোর গাঁথা থাকে মায়ার স্বপনে 

মৃত্যুর আঘাতে জেগে উঠে 
আজিকার এ জগৎ অকস্মাৎ যায় টুটে  
সব  কিছু অন্য  এক অর্থে দেখি — 
চিত্ত মোর চমকিয়া সত্য বলি তারে জানিবে কি
? 
সহসা কি উদিবে স্মরণে 
ইহাই জাগ্রত সত্য অন্যকালে ছিল তার মনে ? 




    
    

    
    
    

  

