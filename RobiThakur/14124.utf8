

  
    বীথিকা মরণমাতা
                
    
    








  
  

        

      রবীন্দ্র রচনাবলী (:)
    
 
    
    বীথিকা মরণমাতা
    
    
    মরণমাতা


মরণমাতা  এই যে কচি প্রাণ  

বুকের এ যে দুলাল তব  তোমারই এ যে দান । 

ধুলায় যবে নয়ন আঁধা  

জড়ের স্তূপে বিপুল বাধা  

তখন দেখি তোমারই কোলে নবীন শোভমান । 
 

নবদিনের জাগরণের ধন  

গোপনে তারে লালন করে তিমির  আবরণ । 


পরদাঢাকা তোমার রথে 

বহিয়া আনো প্রকাশপথে 

নূতন আশা  নূতন ভাষা  নূতন আয়োজন । 
 

চলে যে যায় চাহে না আর পিছু  

তোমারই হাতে সঁপিয়া যায় যা ছিল তার কিছু । 

তাহাই লয়ে মন্ত্র পড়ি 

নূতন যুগ তোলো যে গড়ি— 

নূতন ভালোমন্দ কত  নূতন উঁচুনিচু । 
 

রোধিয়া পথ আমি না রব থামি  

প্রাণের স্রোত অবাধে চলে তোমারই অনুগামী । 

নিখিলধারা সে স্রোত বাহি 

ভাঙিয়া সীমা চলিতে চাহি  

অচলরূপে রব না বাঁধা অবিচলিত আমি । 
 

সহজে আমি মানিব অবসান  

ভাবী শিশুর জনমমাঝে নিজেরে দিব দান । 

আজি রাতের যে  ফুলগুলি 

জীবনে মম উঠিল দুলি 
 ঝরুক তারা
কালি প্রাতের ফুলেরে দিতে প্রাণ । 





    
    

    
    
    

  

