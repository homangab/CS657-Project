

  
    পরিশিষ্ট শারদ জ্যোৎস্নায়৩
                
    
    








  
  

        

      রবীন্দ্র রচনাবলী (:)
    
 
    
    পরিশিষ্ট শারদ জ্যোৎস্নায়৩
    
    
    শারদ জ্যোৎস্নায়

চাহে না পৃথিবী চাহি না পৃথিবী
আপনার ভাবে আপনি রব

আমার হৃদয় আমারি হৃদয়
বেচি নি তো তাহা কাহারো কাছে
ভাঙাচোরা হোক যা হোক তা হোক
আমার হৃদয় আমারি আছে

চাহি নে কাহারো আদরের হাসি
ভ্রূকুটির কারো ধারি নে ধার
মায়াহাসিময় মিছে মমতায়
ছলনে কাহারো ভুলি নে আর

কাহারো ছলনে আর নাহি ভুলি
জ্বলিয়া পুড়িয়া হয়েছে খাক্
তাদের সোহাগ তাদের বিরাগ
তাদের আদর তাদেরি থাক্

বাঁধ তবে বীণা আরও তুলে বাঁধ্
নিখাদে চড়ায়ে ললিত তান
আপনার মন আপনারি ঠাঁই
আপনারি ভাবে ভাসুক প্রাণ।

থাক্ থাক্ বীণা শুনিতে চাহি না
মরমবিঁধুনি ওসব গান
শোন্ শোন্ শোন্ কোকিল উদিকে
ধরেছে কেমন মধুর তান।

ক্ষনেক দাঁড়াও যমুনা যমুনা
পিউ পিউ ওই পাপিয়া গায়
আকাশ পাতাল সে রবে মাতাল
আকাশ পাতাল অঘোর প্রায়

গাও গাও পাখি আমাদের গান
মৃদুল পবন মাতিয়ে বও
আয় লো যমুনা বহিয়া উজান
আজ শশি তুমি হোথাই রও

নিশি তুমি আজ হোয়ো না প্রভাত
ভানুর মাথায় পড়ুক বাজ
কাঁদায়ে চকোরে ফেলিয়া আমারে
মধুর যামিনী যেয়ো না আজ॥


    
    

    
    
    

  

