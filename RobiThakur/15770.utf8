

  
    মেঘনাদবধ কাব্য, ৮
                
    
    








  
  

        

      রবীন্দ্র রচনাবলী (://.-..)
    
 -->
    
    মেঘনাদবধ কাব্য, ৮
    
    
    মেঘনাদবধ কাব্য

তবে যদি একান্ত সমরে 
ইচ্ছা তব, বৎস, আগে পূজ ইষ্টদেবে  

প্রভৃতি বলিয়া রাবণ ইন্দ্রজিৎকে সেনাপতিপদে বরণ করিলেন, তখন বন্দীদের একটি গানের পর প্রথম সর্গ শেষ হইল। 
সপ্তম সর্গে বর্ণিত আছে, মহাদেব রাবণকে ইন্দ্রজিতের নিধনবার্তা জানাইতে ও রুদ্রতেজে পূর্ণ করিতে বীরভদ্রকে রাবণসমীপে প্রেরণ করিলেন। 

চলিলা আকাশপথে বীরভদ্র বলী 
ভীমাকৃতি; ব্যোমচর নামিলা চৌদিকে 
সভয়ে, সৌন্দর্যতেজে হীনতেজা রবি, 
সুধাংশু নিরংশু যথা সে রবির তেজে। 
ভয়ংকরী শূল ছায়া পড়িল ভূতলে। 
গম্ভীর নিনাদে নাদি অম্বুরাশিপতি 
পূজিলা ভৈরব দূতে। উতরিলা রথী 
রক্ষঃপুরে; পদচাপে থর থর থরি 
কাঁপিল কনকলঙ্কা, বৃক্ষশাখা যথা 
পক্ষীন্দ্র গরুড় বৃক্ষে পড়ে উড়ি যবে। 

মেঘনাদবধ কাব্যে মহান ভাবোত্তেজক যে তিন-চারিটি মাত্র বর্ণনা আছে তন্মধ্যে ইহাও একটি। রাবণের সভায় গিয়া এই ‘সন্দেশবহ’ ইন্দ্রজিতের নিধনবার্তা নিবেদন করিল, অমনি রাবণ মূর্ছিত হইয়া পড়িলেন; রুদ্রতেজে বীরভদ্রবলী রাবণের মূর্ছাভঙ্গ করিলেন। পরে বীরভদ্র যুদ্ধের বিবরণ বিস্তারিত রূপে বর্ণনা করিয়া কহিলেন,
 
প্রফুল্ল হায় কিংশুক যেমনি 
ভূপতিত, বনমাঝে, প্রভঞ্জনবলে 
মন্দিরে দেখিনু শূরে।
 
বায়ুবলচ্ছিন্ন কিংশুক ফুলটির মতো গৃত মহাবীর মেঘনাদ পড়িয়া আছেন, ইহা তো সমুচিত তুলনা হইল না। একটি মৃত বালিকার দেহ দেখিয়া তুমি ওইরূপ বলিতে পারিতে! নহিলে দূতের বাক্য মর্মস্পৃক্‌ হইয়াছে। পরে দূত উপরি-উক্ত কথাগুলি বলিয়া অদৃশ্য হইয়া গেল। এইবার রাবণ গর্জিয়া উঠিলেন-

এ কনক-পুরে, 
ধনুর্ধর আছে যত সাজো শীঘ্র করি 
চতুরঙ্গে! রণরঙ্গে ভুলিব এ জ্বালা 
এ বিষয় জ্বালা যদি পারিবে ভুলিতে! 

পাঠকেরা বলিবেন এইবার তো হইয়াছে; এইবার তো রাবণ প্রতিহিংসাকে শোকের ঔষধি করিয়াছেন কিন্তু পাঠক হয়তো দেখেন নাই ‘তেজস্বী আজি মহারুদ্র তেজে’ রাবণ স্বভাবত তো এত তেজস্বী নন, তিনি মহারুদ্রতেজ পাইয়াছেন, সেইজন্য আজ উন্মত্ত। কবি বীরবাহুর শোকে রাবণকে স্ত্রীলোকের ন্যায় কাঁদাইয়াছেন, সুতরাং ভাবিলেন যে রাবণের যেরূপ স্বভাব, তিনি তাঁহার প্রিয়তম পুত্র ইন্দ্রজিতের নিধনবার্তা শুনিলে বাঁচিবেন কীরূপে? এই নিমিত্তই রুদ্রতেজাদির কল্পনা করেন। ইহাতেও রাবণ যে স্ত্রীলোক সেই স্ত্রীলোকই রহিলেন। এই নিমিত্ত ইহার পর রাবণ যে যে স্থলে তেজস্বিতা দেখাইয়াছেন তাহা তাঁহার স্বভাবগুণে নহে তাহা দেব-তেজের গুণে। 
  
    
    

    
    
    

  

