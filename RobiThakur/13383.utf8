

  
    পুনশ্চচিররূপের বাণী  ২
                
    
    








  
  

        

      রবীন্দ্র রচনাবলী (:)
    
 
    
    পুনশ্চচিররূপের বাণী  ২
    
    
    পুনশ্চ
শোধ করবার দিন এল — 
মাটির ভাণ্ডারে ফিরবে তোমার দেহের মাটি। 
প্রাণ বললে মাটির ঋণ শোধ করে নিতে চাও নাও — 
কিন্তু তার চেয়ে বেশি চাও কেন? 
দূত বিদ্রূপ করে বললে এই তো তোমার নিঃস্ব দেহ 
কৃশ ক্লান্ত কৃষ্ণচতুর্দশীর চাঁদ — 
এর মধ্যে বাহুল্য আছে কোথায়? 
প্রাণ বললে মাটিই তোমার রূপ তো তোমার নয়। 
অট্টহাস্যে হেসে উঠল দূত বললে 
যদি পার দেহ থেকে রূপ নাও ছাড়িয়ে। 
প্রাণ বললে পারবই এই পণ আমার। 
 
প্রাণের মিতা মন। সে গেল আলোকউৎসের তীর্থে। 
বললে জোড়হাত করে : 
হে মহাজ্যোতি হে চিরপ্রকাশ হে রূপের কল্পনির্ঝর 
স্থূল মাটির কাছে ঘটিয়ো না তোমার সত্যের অপলাপ — 
তোমার সৃষ্টির অপমান। 
তোমার রূপকে লুপ্ত করে সে কোন্‌ অধিকারে। 
আমাকে কাঁদায় কার অভিশাপে। 
মন বসল তপস্যায়। 
কেটে গেল হাজার বছর লক্ষ বছর — প্রাণের কান্না থামে না। 
পথে পথে বাটপাড়ি  
রূপ চুরি যায় নিমেষে নিমেষে। 
সমস্ত জীবলোক থেকে প্রার্থনা ওঠে দিনরাত : 
হে রূপকার হে রূপরসিক 
যে দান করেছ নিজহাতে জড় দানব তাকে কেড়ে নিয়ে যায় যে। 
ফিরিয়ে আনো তোমার আপন ধন। 
 

যুগের পর যুগ গেল নেমে এল আকাশবাণী : 
মাটির জিনিস ফিরে যায় মাটিতে 
ধ্যানের রূপ রয়ে যায় আমার ধ্যানে। 
বর দিলেম হারা রূপ ধরা দেবে 

    
    

    
    
    

  

