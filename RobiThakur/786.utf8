

  
    নটীর পূজা -   প্রথম অঙ্ক, ১৩
                
    
    








  
  

        

      রবীন্দ্র রচনাবলী (://.-..)
    
 -->
    
    নটীর পূজা -   প্রথম অঙ্ক, ১৩
    
    
    নটীর পূজা
উৎপলপর্ণার প্রবেশ

সকলে।  ভগবতী, নমস্কার!
ভিক্ষুণী।  &;&;&;&;&;&;&;&;&;&;&;&;&;&;&;&;&;&;&;&;&;&;&;ভবতু সব্বমঙ্গলং রক্‌খন্তু সব্বদেবতা
&;&;&;&;&;&;&;&;&;&;&;&;&;&;&;&;&;&;&;&;&;&;&;&;&;&;&;&;&;&;&;&;সব্ববুদ্ধানুভাবেন সদা সোত্থী ভবন্তু তে।
শ্রীমতী।  কী আদেশ!
ভিক্ষুণী।  আজ  বসন্তপূর্ণিমায়  ভগবান  বোধিসত্ত্বের  জন্মোৎসব।  অশোকবনে  তাঁর  আসনে  পূজা-নিবেদনের ভার শ্রীমতীর উপর।
রত্নাবলী।  বোধ হয় ভুল শুনলেম। কোন্‌ শ্রীমতীর কথা বলছেন?
ভিক্ষুণী।  এই যে, এই শ্রীমতী।
রত্নাবলী।  রাজবাড়ির এই নটী?
ভিক্ষুণী।  হাঁ, এই নটী।
রত্নাবলী।  স্থবিরদের কাছে উপদেশ নিয়েছেন?
ভিক্ষুণী।  তাঁদেরই এই আদেশ।
রত্নাবলী।  কে তাঁরা? নাম শুনি।
ভিক্ষুণী।  একজন তো উপালি।
রত্নাবলী।  উপালি তো নাপিত।
ভিক্ষুণী।  সুনন্দও বলেছেন।
রত্নাবলী।  তিনি গোয়ালার ছেলে।
ভিক্ষুণী।  সুনীতেরও এই আদেশ।
রত্নাবলী।  তিনি নাকি জাতিতে পুক্কুস।
ভিক্ষুণী।  রাজকুমারী, এঁরা জাতিতে সকলেই এক। এঁদের আভিজাত্যের সংবাদ তুমি জান না।
রত্নাবলী।  নিশ্চয় জানি নে। বোধ হয় এই নটী জানে। বোধ হয় এর সঙ্গে জাতিতে বিশেষ প্রভেদ নেই। নইলে এত মমতা কেন?
ভিক্ষুণী।  সে-কথা সত্য। রাজপিতা বিম্বিসার রাজগৃহ-নগরীর নির্জনবাস থেকে স্বয়ং আজ এসে ব্রতপালন করবেন। তাঁকে সংবর্ধনা করে আনি গে।

[ প্রস্থান
অজিতা।  কোথায় চলেছ শ্রীমতী?
শ্রীমতী।  অশোকবনের আসনবেদী ধৌত করতে যাব।
মালতী।  দিদি আমাকে সঙ্গে নিয়ো।
নন্দা।  আমিও যাব।
অজিতা।  ভাবছি গেলে হয়।
বাসবী।  আমিও দেখি গে, তোমাদের অনুষ্ঠানটা কী রকম।
রত্নাবলী।  কী শোভা! শ্রীমতী করবে পূজার উদ্‌‌‍যোগ, তোমরা পরিচারিকার দল করবে চামরবীজন।


    
    

    
    
    

  

