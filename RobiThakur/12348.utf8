

  
    পরিশেষ  সিয়াম ১
                
    
    








  
  

        

      রবীন্দ্র রচনাবলী (:)
    
 
    
    পরিশেষ  সিয়াম ১
    
    
    সিয়াম
বিদায়কালে
কোন্ সে সুদূর মৈত্রী আপন প্রচ্ছন্ন অভিজ্ঞানে 
 
আমার গোপন ধ্যানে 
 চিহ্নিত করেছ তব নাম 
 
 হে সিয়াম 
বহু পূর্বে যুগান্তরে মিলনের দিনে। 
 
মুহূর্তে লয়েছি তাই চিনে। 
 
 তোমারে আপন বলি 
তাই আজ ভরিয়াছি ক্ষণিকের পথিকঅঞ্জলি 
 
পুরাতন প্রণয়ের স্মরণের দানে 
সপ্তাহ হয়েছে পূর্ণ শতাব্দীর শব্দহীন গানে। 
 
চিরন্তন আত্মীয়জনারে 
 
 
 দেখিয়াছি বারে বারে 
 
 
 তোমার ভাষায় 
তোমার ভক্তিতে তব মুক্তির আশায় 
 
সুন্দরের তপস্যাতে 
যে অর্ঘ্য রচিলে  তব সুনিপুণ হাতে 
 
তাহারি শোভন রূপে — 
পূজার প্রদীপে তব প্রজ্জ্বলিত ধূপে। 
 
 
আজি বিদায়ের ক্ষণে 
চাহিলাম স্নিগ্ধ তব উদার নয়নে 
 
দাঁড়ানু ক্ষণিক তব অঙ্গনের তলে 
 
  পরাইনু
গলে 
 
 বরমাল্য পূর্ণ অনুরাগে — 
অম্লান কুসুম যার ফুটেছিল বহুযুগ আগে। 



    
    

    
    
    

  

