

  
    ভগ্নহৃদয় -চতুর্বিংশ সর্গ, ১২০
                
    
    








  
  

        

      রবীন্দ্র রচনাবলী (://.-..)
    
 -->
    
    ভগ্নহৃদয় -চতুর্বিংশ সর্গ, ১২০
    
    
    ভগ্নহৃদয় 
চল কবি, মুরলারে খুঁজিবারে যাই—
আরেকটি বার যদি তার দেখা পাই,
ভালো ক’রে তারে তুমি করিও যতন,
কবি গো কহিয়ো তারে স্নেহের বচন।
করুণ মুখানি তার বুকে তুলে নিয়ো,
অশ্রুজলধারা তার মুছাইয়া দিয়ো!

চতুর্বিংশ সর্গ
নলিনী
সে জন চলিয়া গেল কেন?
কি আমি করেছি বল্‌ হেন!
সে মোরে দেছিল ভালোবাসা,
আমি তারে দিয়েছিনু আশা।
হেসেছি তাহার পানে চেয়ে,
তুষেছি তাহারে গান গেয়ে!
এক সাথে বসেছি হেথায়,
তবে বল’ আর কী সে চায়?
চায় কি সঁপিব তারে প্রাণ,
করিব জগৎ মোর দান?
মোর অশ্রুজল— মোর হাসি—
আমার সমস্ত রূপরাশি?
কে তার হৃদয় চেয়েছিল?
আপনি সে এনে দিয়েছিল।
পাছে তার মন ব্যথা পায়,
জ্ব’লে মরে প্রেম-উপেক্ষায়,
দয়া করে হেসেছিনু তাই—
তাই তার মুখপানে চাই।
দয়া ক’রে গান গেয়েছিনু,
দয়া ক’রে কথা কয়েছিনু।
একি তবে মন-বিনিময়?
হৃদয়ের বিসর্জন নয়?


    
    

    
    
    

  

