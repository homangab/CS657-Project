

  
    কালের যাত্রা- রথের রশি, ৪
                
    
    








  
  

        

      রবীন্দ্র রচনাবলী (://.-..)
    
 -->
    
    কালের যাত্রা- রথের রশি, ৪
    
    
    কালের যাত্রা
দ্বিতীয়া
বুঝেছি আমাদের পুজো নেবেন ব'লে 
হত্যে দিয়ে পড়ে আছেন দড়ি-দেবতা । 
পুজো পেলেই হবেন তুষ্ট । 

প্রথমা 
ও ভাই , পুজো তো আনি নি । ভুল হয়েছে । 

তৃতীয়া 
পুজোর কথা তো ছিল না — 
ভেবেছিলেম রথের মেলায় কেবল বেচব কিনব , 
বাজি দেখব জাদুকরের , 
আর দেখব বাঁদর-নাচ । 
চল্‌-না শিগগির , এখনো সময় আছে , 
আনি গে পুজো । 
[সকলের প্রস্থান 
নাগরিকদের প্রবেশ 
&; 
প্রথম নাগরিক 
&; 
দেখ্‌ দেখ্‌ রে , রথের দড়িটা কেমন করে পড়ে আছে । 
যুগযুগান্তরের দড়ি , দেশদেশান্তরের হাত পড়েছে ওই দড়িতে , 
আজ অনড় হয়ে মাটি কামড়ে আছে 
সর্বাঙ্গ কালো ক'রে । 
দ্বিতীয় নাগরিক 
ভয় লাগছে রে । সরে দাঁড়া , সরে দাঁড়া । 
মনে হচ্ছে ওটা এখনি ধরবে ফণা , মারবে ছোবল । 
&; 
তৃতীয় নাগরিক 
একটু একটু নড়ছে যেন রে । আঁকুবাঁকু করছে বুঝি । 
&; 
প্রথম নাগরিক 
বলিস্‌ নে অমন কথা । মুখে আনতে নেই । 
ও যদি আপনি নড়ে তা হলে কি আর রক্ষে আছে । 
&; 
    
    

    
    
    

  

