

  
    জীবনস্মৃতি- বঙ্কিমচন্দ্র, ২
                
    
    








  
  

        

      রবীন্দ্র রচনাবলী (://.-..)
    
 -->
    
    জীবনস্মৃতি- বঙ্কিমচন্দ্র, ২
    
    
    বঙ্কিমচন্দ্র

তাহার পরে বয়সে আরো কিছু বড়ো হইয়াছি; সে-সময়কার লেখকদলের মধ্যে সকলের কনিষ্ঠ বলিয়া একটা আসন পাইয়াছি— কিন্তু সে-আসনটা কিরূপ ও কোন্‌খানে পড়িবে তাহা ঠিকমত   স্থির হইতেছিল না; ক্রমে ক্রমে যে একটু খ্যাতি পাইতেছিলাম তাহার মধ্যে যথেষ্ট দ্বিধা ও অনেকটা পরিমাণে অবজ্ঞা জড়িত হইয়া ছিল; তখনকার দিনে আমাদের লেখকদের একটা করিয়া বিলাতি ডাকনাম ছিল, কেহ ছিলেন বাংলার বায়রন,  কেহ  এমার্সন,  কেহ  আর-কিছু;  আমাকে  তখন  কেহ  কেহ  শেলি  বলিয়া  ডাকিতে  আরম্ভ করিয়াছিলেন—  সেটা  শেলির  পক্ষে  অপমান  এবং  আমার  পক্ষে  উপহাসস্বরূপ  ছিল;  তখন  আমি কলভাষার কবি বলিয়া উপাধি পাইয়াছি; তখন বিদ্যাও ছিল না, জীবনের অভিজ্ঞতাও ছিল অল্প, তাই গদ্য পদ্য যাহা লিখিতাম তাহার মধ্যে বস্তু যেটুকু ছিল ভাবুকতা ছিল তাহার চেয়ে বেশি, সুতরাং তাহাকে ভালো বলিতে গেলেও জোর দিয়া প্রশংসা করা যাইত না। তখন আমার বেশ ভূষা ব্যবহারেও সেই অর্ধস্ফুটতার পরিচয়  যথেষ্ট  ছিল;  চুল  ছিল  বড়ো  বড়ো  এবং  ভাবগতিকেও  কবিত্বের  একটা  তুরীয়  রকমের  শৌখিনতা প্রকাশ পাইত; অত্যন্তই খাপছাড়া হইয়াছিলাম, বেশ সহজ মানুষের প্রশস্ত প্রচলিত আচার-আচরণের মধ্যে গিয়া পৌঁছিয়া সকলের সঙ্গে সুসংগত হইয়া উঠিতে পারি নাই। 
এই  সময়  অক্ষয়  সরকার  মহাশয়  নবজীবন১  মাসিকপত্র  বাহির  করিয়াছেন—আমিও  তাহাতে  দুটা-একটা লেখা দিয়াছি।২
বঙ্কিমবাবু  তখন  বঙ্গদর্শনের  পালা  শেষ  করিয়া  ধর্মালোচনায়  প্রবৃত্ত  হইয়াছেন।  প্রচার৩  বাহির  হইতেছে। আমিও  তখন  প্রচার-এ  একটি  গান৪  ও  কোনো  বৈষ্ণব-পদ  অবলম্বন  করিয়া  একটি  গদ্য-ভাবোচ্ছ্বাস৫  প্রকাশ করিয়াছি।
এই  সময়ে  কিংবা  ইহারই  কিছু  পূর্ব  হইতে  আমি  বঙ্কিমবাবুর  কাছে  আবার  একবার  সাহস  করিয়া যাতায়াত  করিতে  আরম্ভ  করিয়াছি৬,  তখন  তিনি  ভবানীচরণ  দত্তর  স্ট্রীটে  বাস  করিতেন।  বঙ্কিমবাবুর  কাছে যাইতাম বটে কিন্তু বেশি-কিছু কথাবার্তা হইত না। আমার তখন শুনিবার বয়স, কথা বলিবার বয়স নহে। ইচ্ছা করিত  আলাপ  জমিয়া  উঠুক,  কিন্তু  সংকোচে  কথা  সরিত  না।  এক-একদিন  দেখিতাম  সঞ্জীববাবু৭  তাকিয়া অধিকার করিয়া  গড়াইতেছেন। তাঁহাকে দেখিলে বড়ো খুশি হইতাম। তিনি আলাপী লোক ছিলেন। গল্প করায় তাঁহার আনন্দ ছিল এবং তাঁহার মুখে গল্প শুনিতেও আনন্দ হইত। যাঁহারা তাঁহার প্রবন্ধ পড়িয়াছেন তাঁহারা নিশ্চয় লক্ষ্য করিয়াছেন যে, সে-লেখাগুলি কথা-কহার অজস্র আনন্দবেগেই লিখিত— ছাপার অক্ষরে আসর জমাইয়া যাওয়া; এই ক্ষমতাটি অতি অল্প লোকেরই আছে, তাহার পরে সেই মুখে বলার ক্ষমতাটিকে লেখার মধ্যেও তেমনি অবাধে প্রকাশ করিবার শক্তি আরো কম লোকের দেখিতে পাওয়া যায়।
এই সময়ে কলিকাতায় শশধর তর্কচূড়ামণি মহাশয়ের অভুদ্যয় ঘটে।৮ বঙ্কিমবাবুর মুখেই তাঁহার কথা প্রথম শুনিলাম। আমার মনে হইতেছে, প্রথমটা বঙ্কিমবাবুই সাধারণের কাছে তাঁহার পরিচয়র সূত্রপাত করিয়া দেন। সেই সময়ে হঠাৎ হিন্দুধর্ম পাশ্চাত্য 




১ প্রকাশ শ্রাবণ ১২৯১
২ ‘বৈষ্ণব কবির গান’(কার্তিক ১২৯১), ‘রাজপথের কথা’(অগ্রহায়ণ ১২৯১), ভানুসিংহ ঠাকুরের জীবনী(শ্রাবণ ১২৯২)
৩ প্রকাশ, শ্রাবণ ১২৯১, মাসিকপত্র, সম্পাদক বঙ্কিমচন্দ্রের জামাতা রাখালচন্দ্র বন্দ্যোপাধ্যায়
৪ ‘মথুরায়’ (মাঘ ১২৯১)। দ্র কড়ি ও কোমল
৫ দ্র ‘বৈষ্ণব কবির গান’, রবীন্দ্র-রচনাবলী-অ ২। বস্তুত ইহা নবজীবন পত্রিকায় প্রকাশিত হয়।
 প্রচার-এ ‘কাঙালিনী’ (কার্তিক ১২৯১) ও ‘ভবিষ্যতের রঙ্গভূমি’ (অগ্রহায়ণ ১২৯১) কবিতা দুইটি প্রকাশিত হইয়াছিল। দ্র কড়ি ও কোমল
৬ ইং ১৮৮২ সালে “বঙ্কিমের বাসা কলিকাতার বউবাজার স্ট্রীটে ছিল,... দ্বিজেন্দ্রনাথ ঠাকুর এবং মধ্যে মধ্যে রবীন্দ্রনাথ এই সময়ে বঙ্কিমের নিকট যাতায়াত করিতেন।... ১৮৮২ খৃস্টাব্দের ৩জানুয়ারি সন্ধ্যায় রবীন্দ্রনাথ আসিয়া তাঁহাদের জোড়াসাঁকোর বাটীতে বঙ্কিমকে লইয়া যান। সেই দিন ১১ই মাঘ ছিল”—চরিতমালা ২২
৭ সঞ্জীবচন্দ্র চট্টোপাধ্যায় (১৮৩৪-৮৯), বঙ্কিমচন্দ্রের অগ্রজ
৮ বাংলা? ১২৯১। দ্র ‘পিতাপুত্র’, বঙ্গ-ভাষার লেখক, পৃ ৬৪৫-৪৬



    
    

    
    
    

  

