

  
    পূরবী চিঠি ১
                
    
    








  
  

        

      রবীন্দ্র রচনাবলী (:)
    
 
    
    পূরবী চিঠি ১
    
    
    চিঠি
শ্রীমান দিনেন্দ্রনাথ ঠাকুর কল্যাণীয়েষু

দূর প্রবাসে সন্ধ্যাবেলায় বাসায় ফিরে এনু
হঠাৎ যেন বাজল কোথায় ফুলের বুকের বেণু।
আঁতিপাঁতি খুঁজে শেষে বুঝি ব্যাপারখানা
বাগানে সেই জুঁই ফুটেছে চিরদিনের জানা।
গন্ধটি তার পুরোপুরি বাংলাদেশের বাণী
একটুও তো দেয় না আভাস এই দেশী ইস্পানি।
প্রকাশ্যে তার থাক্‌না যতই সাদা মুখের ঢঙ
কোমলতায় লুকিয়ে রাখে শ্যামল বুকের রঙ।
হেথায় মুখর ফুলের হাটে আছে কি তার দাম।
চারুকণ্ঠে ঠাঁই নাহি তার ধুলায় পরিণাম।

যূথী বলে ‘আতিথ্য লও একটুখানি বোসো।’
আমি বলি চমকে উঠে ‘আরে রোসো রোসো।
জিতবে গন্ধ হারবে কি গান? নৈব কদাচিৎ।’
তাড়াতাড়ি গান রচিলাম জানি নে কার জিৎ।
তিনটে সাগর পাড়ি দিয়ে একদা এই গান
অবশেষে বোলপুরে সে হবে বিদ্যমান।
এই বিরহীর কথা স্মরি গেয়ো সেদিন দিনু
জুঁইবাগানের আরেক দিনের গান যা রচেছিনু।

ঘরের খবর পাই নে কিছুই গুজব শুনি নাকি
কুলিশপাণি পুলিস সেথায় লাগায় হাঁকাহাঁকি।
শুনছি নাকি বাংলাদেশের গান হাসি সব ঠেলে
কুলুপ দিয়ে করছে আটক আলিপুরের জেলে।
হিমালয়ে যোগীশ্বরের রোযের কথা জানি
অনঙ্গেরে জ্বালিয়েছিলেন চোখের আগুন হানি।
এবার নাকি সেই ভূধরে কলির ভূদেব যারা
বাংলাদেশের যৌবনেরে জ্বালিয়ে করবে সারা।



    
    

    
    
    

  

