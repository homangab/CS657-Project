

  
    প্রজাপতির নির্বন্ধ -নবম পরিচ্ছেদ, ৫৮
                
    
    








  
  

        

      রবীন্দ্র রচনাবলী (://.-..)
    
 -->
    
    প্রজাপতির নির্বন্ধ -নবম পরিচ্ছেদ, ৫৮
    
    
    প্রজাপতির নির্বন্ধ

নীরবালা। (দ্রুত প্রবেশ করিয়া) এ কী রকমের ডাকাতি দিদি! আমার গানের খাতাখানা নিয়ে গেল! আমার ভয়ানক রাগ হচ্ছে। 
রসিক। রাগ শব্দে নানা অর্থ অভিধানে কয়!
নীরবালা। আচ্ছা পণ্ডিতমশায়, তোমার অভিধান জাহির করতে হবে না– আমার খাতা ফিরিয়ে আনো। 
রসিক। পুলিসে খবর দে ভাই, চোর ধরা আমার ব্যাবসা নয়। 
নীরবালা। কেন, দিদি, তুমি আমার খাতা নিয়ে যেতে দিলে ? 
শৈল। এমন অমুল্য ধন তুই ফেলে রেখে যাস কেন ?
নীরবালা। আমি বুঝি ইচ্ছে করে ফেলে রেখে গেছি ?
রসিক। লোকে সেইরকম সন্দেহ করছে।
নীরবালা। না রসিকদাদা, তোমার ও ঠাট্টা আমার ভালো লাগে না। 
রসিক। তা হলে ভয়ানক খারাপ অবস্থা! 
[সক্রোধে নীরবালার প্রস্থান] 

সলজ্জ নৃপবালার প্রবেশ 

রসিক। কী নৃপ, হারাধন খুঁজে বেড়াচ্ছিস ? 
নৃপবালা। না, আমার কিছু হারায় নি। 
রসিক। সে তো অতি সুখের সংবাদ। শৈলদিদি, তা হলে আর কেন, রুমালখানার মালিক যখন পাওয়া যাচ্ছে না, তখন যে লোক কুড়িয়ে পেয়েছে তাকেই ফিরিয়ে দিস। (শৈলের হাত হইতে রুমাল লইয়া) এ জিনিসটা কার ভাই ? 
নৃপবালা। ও আমার নয়। 
[পলায়নোদ্যত] 
রসিক। (নৃপকে ধরিয়া) যে জিনিসটা খোওয়া গেছে নৃপ তার উপরে কোনো দাবিও রাখতে চায় না।
নৃপবালা। রসিকদাদা, ছাড়ো– আমার কাজ আছে। 


    
    

    
    
    

  

