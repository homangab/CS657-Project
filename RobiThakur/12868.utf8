

  
    নৈবেদ্য  ৮৭
                
    
    








  
  

        

      রবীন্দ্র রচনাবলী (:)
    
 
    
    নৈবেদ্য  ৮৭
    
    
    ৮৭

আমার এ মানসের কানন কাঙাল 
শীর্ণ শুষ্ক বাহু মেলি বহু দীর্ঘকাল 
আছে ক্রুদ্ধ ঊর্ধ্বপানে চাহি । ওহে নাথ  
এ রুদ্র মধ্যাহ্নমাঝে কবে অকস্মাৎ 
পথিক পবন কোন্‌ দূর হতে এসে 
ব্যগ্র শাখাপ্রশাখায় চক্ষের নিমেষে 
কানে কানে রটাইবে আনন্দমর্মর  
প্রতীক্ষায় পুলকিয়া বনবনান্তর । 
গম্ভীর মাভৈঃমন্দ্র কোথা হতে ব’হে 
তোমার প্রসাদপুঞ্জ ঘনসমারোহে 
ফেলিবে আচ্ছন্ন করি নিবিড়চ্ছায়ায় । 
তার পরে বিপুল বর্ষণ । তার পরে 
পরদিন প্রভাতের সৌম্যরবিকরে 
রিক্ত মালঞ্চের মাঝে পূজাপুষ্পরাশি 
নাহি জানি কোথা হতে উঠিবে বিকাশি । 


    
    

    
    
    

  

