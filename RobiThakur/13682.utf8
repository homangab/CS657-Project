

  
    আরোগ্য  ১৮
                
    
    








  
  

        

      রবীন্দ্র রচনাবলী (:)
    
 
    
    আরোগ্য  ১৮
    
    
    ১৮

ফসল কাটা হলে সারা মাঠ হয়ে যায় ফাঁক  
অনাদরের শস্য গজায়  তুচ্ছ দামের শাক । 
আঁচল ভরে তুলতে আসে গরিবঘরের মেয়ে  
খুশি হয়ে বাড়িতে যায়  যা জোটে তাই পেয়ে । 
আজকে আমার চাষ চলে না  নাই লাঙলের বালাই  
পোড়ো মাঠের কুঁড়েমিতে মনথর দিন চালাই । 
জমিতে রস কিছু আছে  শক্ত যায় নি আঁটি  
ফলায় না সে ফল তবুও সবুজ রাখে মাটি । 
শ্রাবণ আমার গেছে চলে  নাই বাদলের ধারা  
অঘ্রান সে সোনার ধানের দিন করেছে সারা । 
চৈত্র আমার রোদে পোড়া  শুকনো যখন নদী  
বুনো ফলের ঝোপের তলায় ছায়া বিছায় যদি  
জানব আমার শেষের মাসে ভাগ্য দেয় নি ফাঁকি  
শ্যামল ধরার সঙ্গে আমার বাঁধন রইল বাকি । 


    
    

    
    
    

  

