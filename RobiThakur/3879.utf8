

  
    যোগাযোগতৃতীয় অঙ্কদ্বিতীয় দৃশ্য ৩৮
                
    
    








  
  

        

      রবীন্দ্র রচনাবলী (:)
    
 
    
    যোগাযোগতৃতীয় অঙ্কদ্বিতীয় দৃশ্য ৩৮
    
    
    যোগাযোগ

 পৃথিবীসুদ্ধ লোকের উপর রেগে উঠছেন । অথচ হুঁশ নেই যে লক্ষ্মীবিদেয় নিজেই করে বসে আছেন । 
কুমুদিনীর প্রবেশ 
 
[ নবীন ] । বৌদি  বিদায় নেব  পায়ের ধুলো দাও । 
কুমুদিনী । কেন ভাই । 
নবীন । তোমাকে সেবা করতে পারব এই খুশিতে বুক ভরে উঠেছিল । কিন্তু নবীনের কপালে এতটা সৌভাগ্য সইবে কেন ? ক'টা দিন মাত্র তোমাকে পেয়েছি  কিছুই করতে পারি নি  এই আফসোসটাই মনে রয়ে গেল । 
কুমুদিনী । কোথায় যাচ্ছ তোমরা ? 
নবীন । দাদা আমাদের দেশেই পাঠাবে । এখানে আর আমাদের সইল না । 
কুমুদিনী । তোমাদের সঙ্গে আমিও যাব । 


মোতির মা । তোমাকে নিয়ে যাবার সাধ্য কী দিদি ? 
কুমুদিনী । কেন ? 
মোতির মা । বড়োঠাকুর তা হলে আমাদের মুখ দেখবেন না । 
কুমুদিনী । তা হলে আমারও দেখবেন না । 
মোতির মা । কিন্তু দিদি  তোমার জন্যে এ শাস্তি নয়  এ যে আমাদের নিজেদের পাপের জন্যে । 
কুমুদিনী । কিসের পাপ তোমাদের ? 
মোতির মা । আমরাই তো খবর দিয়েছি তোমাকে । 
কুমুদিনী । আমি যদি খবর জানতে চাই তা হলে খবর দেওয়াটা অপরাধ ? 
নবীন । কর্তাকে না জানিয়ে দেওয়াটা অপরাধ । 
কুমুদিনী । তাই ভালো । অপরাধ তোমরাও করেছ  আমিও করেছি । একসঙ্গেই ফলভোগ করব । ঠাকুরপো  দ্বিধা কোরো না  আমারও যাবার আয়োজন করো । 
নবীন । আচ্ছা  দেখি ব'লে  দাদা কী বলেন । 
[ প্রস্থান 
 
মোতির মা । দিদি  এটা একটা ভুল হবে না তো ? 
কুমুদিনী । কোন্‌টা ? 
মোতির মা । এই ছেড়ে চলে যাওয়া ? 
কুমুদিনী । তাড়িয়েই যদি দেয় তো কী করব ? 
মোতির মা । কিন্তু দিদি — 
কুমুদিনী । না ভাই  এর মধ্যে আর কিন্তু নেই । এ শাস্তি আমাকেই দেওয়া হয়েছে । আমি যাদের স্নেহ করি একে একে তাদের সরিয়ে দিয়ে ভেবেছেন আমাকে পাবেন সম্পূর্ণ করে । কিন্তু তাই কি কখনো হয় ? একটা জিনিসকে টুকরো টুকরো করে ভেঙে ফেললে পাবার মতো তাতে বাকি থাকে কী ? আমার দুর্ভাগ্য দেবার মতো করে যখনি থালা সাজিয়ে নৈবেদ্য গড়ে তুলেছি তখনি কে যেন ধাক্কা দিয়ে আমার নৈবেদ্য ছারখার করে দিচ্ছে 


    
    

    
    
    

  

