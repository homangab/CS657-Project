

  
    পরিশিষ্ট প্রদেশিক সভার উদ‍্‌বোধন৩
                
    
    








  
  

        

      রবীন্দ্র রচনাবলী (:)
    
 
    
    পরিশিষ্ট প্রদেশিক সভার উদ‍্‌বোধন৩
    
    
    প্রদেশিক সভার উদ‍্‌বোধন

তাহার কারণ। জনসাধারণের স্বাভাবিক নেতাগণ’ যে বার্তা প্রদানে বিরত ছিলেন তাহা নহে কিন্তু গবর্মেন্ট তাঁহাদিগকে মন্ত্রণায় আহ্বান না করায় সর্বসাধারণেও তাঁহাদের প্রতি সম্পূর্ণ নির্ভর করিতে পারে নাই। বোম্বাইয়ের দুর্বিপাক হইতে শিক্ষা লাভ করিয়া সার জন্ যে রাজনীতির অবতারণা করিয়াছেন তাহাতে জননায়কদের হস্তেই এই মারীনিবারণের ভার অর্পিত হইয়াছে। ইহাতে আমাদের একটি বিশেষ সান্ত্বনার কথা আছে।– ইতিপূর্বে ম্যুনিসিপালিটির প্রতি এক অকারণ অভিযোগ আসিয়াছিল যে প্লেগসম্বন্ধীয় প্রতিকার বিধান তাহার সাধ্য নহে এক্ষণে দেখা যাইতেছে লোকনায়কগণেরই সেই কাজ সরকারি কর্মচারীদের দ্বারাই তাহা দুঃসাধ্য। এই প্রসঙ্গে বলিতে চাহি প্লেগনিবারণের জন্য আমরা গবর্মেন্টের অপেক্ষা কম উৎসুক নহি কিন্তু প্রমাণহীন নূতন পরীক্ষার বিষয়ভূত হইতে আমরা কুন্ঠিত। উপযুক্ত পন্ডিতদের যাহা বিধান হয় তাহা আমরা বহন করিতে প্রস্তুত আছি এবং সেই বিধান পালনের ভার আমাদের নিজ হস্তে থাকিলে তাহার অনাবশ্যক কঠোরতা অনেক পরিমাণে হ্রাস হইবে।
	এক্ষণে আলোচ্য এই যে প্রাদেশিক জনসভার উদ্দেশ্য কী। কন্‌গ্রেসে এবং কন্‌ফারেন্স ভারতজনসভা ও প্রাদেশিক জনসভায় এই প্রভেদ নির্দিষ্ট হইয়াছে যে একটি সাম্রাজ্যব্যাপারঘটিত এবং আরএকটি কেবল প্রাদেশিক। কিন্তু কন‍্‌গ্রেসে যেসকল প্রস্তাব উত্থাপিত হয় কন্‌ফারেন্স তাহাতে বিশেষরূপ সাহায্য না করায় কন‍্‌গ্রেস ক্রমশ একঘেয়ে হইবার উপক্রম হইয়াছে। যদি এমন বন্দোবস্ত হয় যে কনগ্রেসের আলোচিত প্রস্তাবগুলির তদন্তভার কনফারেন্সের বিশেষ বিশেষ বিভাগগত সেক্রেটারিদের হস্তে দেওয়া যায় এবং তাঁহারা সংবৎসরকাল সেইসকল বিষয়ে স্থানীয় বিবরণ সংগ্রহ করিয়া বেসরকারি একটি শাসনবিবরণী ( ) প্রস্তুত করেন ও তাহা কনফারেন্সে গ্রাহ্য হইলে পর ভিন্ন ভিন্ন প্রদেশ হইতে কনগ্রেসের সেক্রেটারির নিকট পাঠানো হয় এবং তিনি তাহা হইতে একটি সাধারণ বিবরণী প্রস্তুত করিয়া কনগ্রেসে পাঠ করেন তবে তাহা বিশেষ ফলদায়ক হইতে পারে। রাজ্যচালনার মূলনীতি সম্বন্ধে আমরা অনেক কথা বুঝিয়াছি কিন্তু দোষের বিষয় এই যে রাজ্যের সংবাদ আমাদের অল্পই জানা আছে—সেইজন্য আমাদের কথার জোর নাই এবং অনেক সময় সেই কারণেই বিপক্ষের নিকট আমাদের হার মানতে হয়। বর্তমান প্রস্তাবে তাহার প্রতিকার সম্ভব।
	কনফারেন্স যেসকল বিশেষ বিষয়ের অবতারণা হয় তৎসম্বন্ধে যদি আমরা একবৎসর ধরিয়া তথ্য সংগ্রহ করি ও যথোচিত প্রস্তুত হইয়া আসি তাহা হইলে আমাদের এই কনফারেন্স তিন দিবসব্যাপী একটা ইন্দ্রজালের মতো হয় না—সমস্ত বৎসর তাহার কাজ থাকে।
	কনফারেন্সের আরও একটি উদ্দেশ্য জনসাধারণের রাজনৈতিক শিক্ষাবিস্তার। যদিও আমরা তাহাদের হিতেচ্ছা করি ও তাহাদের হিতকার্যে প্রবৃত্ত কিন্তু আরও নিকটভাবে প্রত্যক্ষভাবে তাহাদিগকে আমাদের এই অনুষ্ঠানের সহিত সংযুক্ত করিতে না পারিলে যথার্থ উপকার হয় না এবং বিপক্ষেও বলিবার পথ পায় যে আমরা সাধারণের প্রকৃত প্রতিনিধি নহি। এই জনসাধারণকে আকর্ষণ করিবার জন্য গত কনফারেন্সে বাংলা ভাষায় কার্যনির্বাহের অবতারণা হয়। ইহা ছাড়া সাধারণের জলকষ্ট প্রভৃতি যেসকল বিষয়ে বিশেষরূপে সংশ্লিষ্ট কনফারেন্সে তাহার যথেষ্ট আলোচনা হওয়া আবশ্যক।
	বৎসরের আলোচনায় দুটি বিষয় বিশেষ করিয়া চক্ষে পড়ে রাজদ্রোহের ধুয়া এবং সর্বপ্রকারে দমন করিবার চেষ্টা।
	আমাদে বিশ্বাস একদল ইংরাজের প্ররোচনায় নিতান্ত বাধ্য হইয়া কর্তৃপুরুষেরা রাজদ্রোহ সম্বন্ধে বিশেষ শাসন প্রচার করিয়াছেন। আসল কথা এই যে একপক্ষে আমাদের রাজা আমাদিগকে কতকগুলি স্বাধীন অধিকার দিতে প্রতিশ্রুত অপরপক্ষে পারকতা দ্বারা আমাদের দাবিও আমরা সপ্রমাণ করিয়াছি এক্ষণে রাজদ্রোহের অপরাধ আরোপ না করিলে আমাদিগকে প্রাপ্য অধিকার হইতে বঞ্চিত করিবার কোনো যুক্তিসংগত  কারণ পাওয়া যায় না।

    
    

    
    
    

  

