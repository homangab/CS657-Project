

  
    বাগান ১
                
    
    








  
  

        

      রবীন্দ্র রচনাবলী (:)
    
 
    
    বাগান ১
    
    
    বাগান
ভদ্রতার ভাষা পরিচ্ছদ এবং আচরণের একটু বিশেষত্ব আছে। কুৎসিত শব্দ ভদ্রলোকের মুখ দিয়া বাহির হইতে চায় না এবং যাহার মনে আত্মসম্মান বোধ আছে সে কখনো হাঁটুর উপরে একখানা ময়লা গামছা পরিয়া সমাজে সঞ্চরণ করিতে পারে না। তেমনি ভদ্রলোকের বাসস্থানেরও একটা পরিচ্ছদ এবং ভাষা আছে নিদেন  থাকা  উচিত।  ভদ্রলোকের  কুলে  শীলে  ঘরে  বাহিরে  সর্বত্রই  একটা  উজ্জ্বলতা  থাকা  চাই—  যেখানে তাঁহার আবির্ভাব সেখানে পৃথিবী আদৃত শোভিত এবং স্বাস্থ্যময় যদি না হয় যদি তাহার চারি দিকে আগাছা জঙ্গল বাঁশঝাড় পানাপুকুর এবং আবর্জনাকুণ্ড থাকে তবে সেটা যে অত্যন্ত লজ্জার বিষয় হয় এ কথা আমরা সকল সময় মনে করি না। কেবল লোক দেখাইবার কথা হইতেছে না। অশোভনতার মধ্যে বাস করিলে আপনার প্রতি তেমন শ্রদ্ধা থাকে না নিজের চতুর্দিক নিজেকে অপমান করিতে থাকে আর সুখস্বাস্থ্যের তো কথাই নাই। আমরা যেমন স্নান করি এবং শুভ্র বস্ত্র পরি তেমনি বাড়ির চারি দিকে যত্নপূর্বক একখানি বাগান করিয়া রাখা ভদ্রপ্রথার একটি অবশ্যকর্তব্য অঙ্গ হওয়া উচিত। 
রসিক  লোকেরা  পরিহাস  করিয়া  বলিবেন  ঊনবিংশ  শতাব্দীর  আরএকটা  নূতন  বাবুয়ানার  অবতারণা হইতেছে  অন্নচিন্তায়  রাত্রে  ঘুম  হয়  না  বাগান  করিবার  অবসর  কোথায়।  কিন্তু  এ  কথাটা  একটা  ওজরমাত্র। কাজের তো আর সীমা নাই বঙ্গদেশে এমন কোন্‌ পল্লী আছে যেখানে প্রায় ঘরে ঘরে দুটিচারটি অকর্মণ্য ভদ্রলোক পরমালস্যে কালযাপন না করেন। শহরের কথা স্বতন্ত্র কিন্তু পাড়াগাঁয়ে অবসর নাই এমন ব্যস্ত লোক অতি  বিরল।  তাহা  ছাড়া  বাংলা  দেশের  মৃত্তিকায়  একখানি  বাগান  করিয়া  রাখা  যে  মধ্যবিত্ত  ভদ্রলোকের সাধ্যাতীত তাহাও নহে। তবে আলস্য একটা অন্তরায় এবং ঘরের চারি দিক সুশ্রী এবং স্বাস্থ্যজনক করিয়া রাখা তেমন অত্যাবশ্যক বলিয়া ধারণা না হওয়ায় তাহার জন্য দুই পয়সা ব্যয় করিতে আমরা কাতর বোধ করি এবং যেমনতেমন করিয়া ঝোপঝাড় ও কচুবনের মধ্যে জীবনযাপন করিতে থাকি। এইজন্য বাংলার বসতিগ্রামে মনুষ্যযত্নকৃত সৌন্দর্যের কোনো চিহ্ন দেখা যায় না কেবল পদে পদে অযত্ন অনাদর ও আলস্যের পরিচয় পাওয়া যায়। 
মানুষের ভিতরে বাহিরে একটা ঘনিষ্ঠ যোগ আছে সে কথা বলাই বাহুল্য। অন্তর বাহিরকে আকার দেয় এবং বাহিরও  অন্তরকে  গড়িতে  থাকে।  বাহিরে  চতুর্দিক  যদি  অযত্নসম্ভূত  শ্রীহীনতায়  আচ্ছন্ন  হইয়া  থাকে  তবে অন্তরের  স্বাভাবিক  নির্মল  পারিপাট্যপ্রিয়তাও  অভ্যাসক্রমে  জড়ত্ব  প্রাপ্ত  হইতে  থাকে।  অতএব  চারি  দিকে একখানি বাগান তৈরি করা একা মানসিক শিক্ষার অঙ্গ বলিলেই হয়। ওটা কিছুতেই অবহেলার যোগ্য নহে। সন্তানদিগকে  সৌন্দর্য  নির্মলতা  এবং  যত্নসাধ্য  নিরলস  পারিপাট্যের  মধ্যে  মানুষ  করিয়া  তুলিয়া  অলক্ষ্যে তাহাদিগের  হৃদয়ে  উচ্চ  আত্মগৌরব  সঞ্চার  করা  পিতামাতার  একটা  প্রধান  কর্তব্য।  চারি  দিকে  অবহেলা অমনোযোগ আলস্য এবং যথেচ্ছ কদর্যতার মতো কুশিক্ষা আর কী আছে বলিতে পারি না। বাহিরের ভূখণ্ড হইতে আরম্ভ করিয়া অন্তঃকরণ পর্যন্ত সর্বত্রই নিয়তজাগ্রত চেষ্টা এবং উন্নতিইচ্ছা সর্বদা প্রত্যক্ষ করিলে ছেলেরা মানুষ হইয়া উঠিতে পারে। বাসস্থানের বাহিরে যেখানে অবহেলায় জঙ্গল জন্মিতেছে অযত্নে সৌন্দর্য দূরীভূত  হইতেছে  সেখানে  ঘরের  মধ্যে  মনের  ভিতরেও  আগাছা  জন্মিতেছে  এবং  সর্বাঙ্গীণ  উন্নতির  প্রতি ঔদাসীন্য মজ্জার মধ্যে প্রবেশ করিতেছে।


    
    

    
    
    

  

