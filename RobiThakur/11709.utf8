

  
    স্মরণ  ১৫
                
    
    








  
  

        

      রবীন্দ্র রচনাবলী (:)
    
 
    
    স্মরণ  ১৫
    
    
    ১৫

এ সংসারে একদিন নববধূবেশে
তুমি যে আমার পাশে দাঁড়াইলে এসে
রাখিলে আমার হাতে কম্পমান হাত
সে কি অদৃষ্টের খেলা সে কি অকস্মাৎ?
শুধু এক মুহূর্তের এ নহে ঘটনা
অনাদিকালের এ আছিল মন্ত্রণা।
দোঁহার মিলনে মোরা পূর্ণ হব দোঁহে
বহু যুগ আসিয়াছি এই আশা বহে।
নিয়ে গেছ কতখানি মোর প্রাণ হতে
দিয়ে গেছ কতখানি এ জীবনস্রোতে
কত দিন কত রাত্রে কত লজ্জাভয়ে
কত ক্ষতিলাভে কত জয়ে পরাজয়ে
রচিতেছিলাম যাহা মোরা শ্রান্তিহারা
সাঙ্গ কে করিবে তাহা মোরা দোঁহে ছাড়া?


    
    

    
    
    

  

