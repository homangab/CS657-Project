

  
    কড়ি ও কোমল - বৈতরণী , ১
                
    
    








  
  

        

      রবীন্দ্র রচনাবলী (://.-..)
    
 -->
    
    কড়ি ও কোমল - বৈতরণী , ১
    
    
    বৈতরণী

অশ্রুস্রোতে স্ফীত হয়ে বহে বৈতরণী , 
চৌদিকে চাপিয়া আছে আঁধার রজনী । 
পূর্ব তীর হতে হু হু আসিছে নিশ্বাস , 
যাত্রী লয়ে পশ্চিমেতে চলেছে তরণী । 
মাঝে মাঝে দেখা দেয় বিদ্যুৎ - বিকাশ , 
কেহ কারে নাহি চেনে ব'সে নতশিরে । 
গলে ছিল বিদায়ের অশ্রুকণা - হার , 
ছিন্ন হয়ে একে একে ঝ'রে পড়ে নীরে । 
ওই বুঝি দেখা যায় ছায়া - পরপার , 
অন্ধকারে মিটিমিটি তারা - দীপ জ্বলে । 
হোথায় কি বিস্মরণ , নিঃস্বপ্ন নিদ্রার 
শয়ন রচিয়া দিবে ঝরা ফুলদলে ! 
অথবা অকূলে শুধু অনন্ত রজনী 
ভেসে চলে কর্ণধারবিহীন তরণী ! 

    
    

    
    
    

  

