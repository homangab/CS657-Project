

  
    যোগাযোগ-তৃতীয় অঙ্ক-তৃতীয় দৃশ্য, ৪১
                
    
    








  
  

        

      রবীন্দ্র রচনাবলী (://.-..)
    
 -->
    
    যোগাযোগ-তৃতীয় অঙ্ক-তৃতীয় দৃশ্য, ৪১
    
    
    যোগাযোগ
তৃতীয় দৃশ্যের আরম্ভে
নবীন ও মোতির মা

নবীন । মেজোবউ , আমি একটা পাপকর্মের ভূমিকা রচনা করেছি । 
মোতির মা । সে শক্তি তোমার আছে । তার ফল হবে কী ? 
নবীন । পাপের ফল হবে পুণ্য । অন্তত সেই আশা । 
মোতির মা । কী কুকীর্তি করেছ শুনি! 
নবীন । ব্যাঙ্কটস্বামী নাম দিয়ে এক গ্রহাচার্য খাড়া করেছি । মাদ্রাজি । মস্ত ঝুঁটি , কপালে তিলক । মোটা লালপেড়ে ধুতি , চটিজোড়া আধখানা নৌকোর গড়নে । 
মোতির মা । জ্যোতিষি নাকি ? 
নবীন । সাতপুরুষে না । ম্যাকিনন কোম্পানির আপিসে হিসেবের খাতা লেখে । চলনসই বাংলা জানে । 
মোতির মা । কী করবে সে ? 
নবীন । তাকে দিয়ে যেটা বলাতে চাই বলিয়ে নেব । 
মোতির মা । উলটো বলবে না তো ? 
নবীন । খুব কষে তাকে তালিম দিয়ে নিয়েছি । 
মোতির মা । তোমার দাদা এ-সব মানে না যে । 
নবীন । ব্যাবসা যখন ভালো চলে তখন মানবার দরকার করে না । সম্প্রতি ওঁর লোকসানের কপাল পড়েছে , এইবার লাভের কপাল খুলবে দৈবজ্ঞের । 
মোতির মা । কথাটা তুললেই বড়োঠাকুর তোমাকে কষে বকুনি দেবেন । 
নবীন । সেটা বকুনির ভান , বুদ্ধির গুমর দেখাবার জন্যে । সেই গুমর ভাঙে ভয়ের তাড়া খেলেই । বোকামি বেরিয়ে পড়ে নির্লজ্জ হয়ে ভিতর থেকে , যখন বিপদ ঘাড়ে দেয় চাপ । 
মোতির মা । আমরা তো চলে যাচ্ছি , বুদ্ধির লঙ্কাকাণ্ড করবে কখন ? 
নবীন । এখনি । এই রাত্রেই । 
মোতির মা । এখনি ? কী বলো! 
নবীন । সময় কই! লোকটাকে বাইরের ঘরে বসিয়ে রেখেছি । শেষ চেষ্টা করে যাব । সত্যি গ্রহ যদি আমাদের তাড়া করে তবে মিথ্যে গ্রহ লাগিয়ে তাকেই লাগাব তাড়া । 
মোতির মা । দিবেরাত্রি অনেক ভুল করে থাক , তার উপরে নাহয় আরো একটা হবে , বোঝার উপর শাকের আঁটি । ওই আসছেন বড়োঠাকুর , যাই আমি । 
[ প্রস্থান 
মধুসূদনের প্রবেশ 
&; 
নবীন । দাদা , একটু দরকার আছে । 
মধুসূদন । কিসের দরকার ? বিপ্রদাসবাবুর মোক্তারি করতে চাও ? 
নবীন । এত বড়ো শক্তি আমার নেই । দরকার আমার নিজের । 


    
    

    
    
    

  

