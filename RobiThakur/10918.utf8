

  
    পলাতকা ঠাকুরদাদার ছুটি ১
                
    
    








  
  

        

      রবীন্দ্র রচনাবলী (:)
    
 
    
    পলাতকা ঠাকুরদাদার ছুটি ১
    
    
    ঠাকুরদাদার ছুটি 

তোমার ছুটি নীল আকাশে  

তোমার ছুটি মাঠে  
তোমার ছুটি থইহারা ওই 

দিঘির ঘাটে ঘাটে । 
তোমার ছুটি তেঁতুলতলায়  

গোলাবাড়ির কোণে  
তোমার ছুটি ঝোপেঝাপে 

পারুলডাঙার বনে । 
তোমার ছুটির আশা কাঁপে 

কাঁচা ধানের খেতে  
তোমার ছুটির খুশি নাচে 

নদীর তরঙ্গেতে । 
 
 
আমি তোমার চশমা  পরা 

বুড়ো ঠাকুরদাদা  
বিষয়কাজের মাকড়সাটার 

বিষম জালে বাঁধা । 
আমার ছুটি সেজে বেড়ায় 

তোমার ছুটির সাজে  
তোমার কণ্ঠে আমার ছুটির 

মধুর বাঁশি বাজে । 
আমার ছুটি তোমারই ওই 

চপল চোখের নাচে  
তোমার ছুটির মাঝখানেতেই 

আমার ছুটি আছে । 
তোমার ছুটির খেয়া বেয়ে 

শরৎ এল মাঝি । 
শিউলিকানন সাজায় তোমার 

শুভ্র ছুটির সাজি । 


    
    

    
    
    

  

