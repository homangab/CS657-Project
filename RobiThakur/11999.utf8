

  
    গীতাঞ্জলি  ১৩৪
                
    
    








  
  

        

      রবীন্দ্র রচনাবলী (:)
    
 
    
    গীতাঞ্জলি  ১৩৪
    
    
    ১৩৪


যেন  শেষ গানে মোর সব রাগিণী পূরে — 

আমার  সব আনন্দ মেলে
তাহার সুরে । 


যে আনন্দে মাটির ধরা হাসে 

অধীর হয়ে তরুলতায় ঘাসে  

যে আনন্দে দুই পাগলের মতো 

জীবনমরণ বেড়ায় ভুবন ঘুরে — 

সেই আনন্দ মেলে তাহার সুরে । 
 

যে আনন্দ আসে ঝড়ের বেশে  

ঘুমন্ত প্রাণ জাগায় অট্টহেসে । 

যে আনন্দ দাঁড়ায় আঁখিজলে 

দুঃখব্যথার রক্তশতদলে  

যা আছে সব ধুলায় ফেলে দিয়ে 

যে আনন্দে বচন নাহি ফুরে 

সেই আনন্দ মেলে তাহার সুরে । 


    
    

    
    
    

  

