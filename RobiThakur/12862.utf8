

  
    নৈবেদ্য  ৮৩
                
    
    








  
  

        

      রবীন্দ্র রচনাবলী (:)
    
 
    
    নৈবেদ্য  ৮৩
    
    
    ৮৩

হে দূর হইতে দূর  হে নিকটতম  
যেথায় নিকটে তুমি সেথা তুমি মম  
যেথায় সুদূরে তুমি সেথা আমি তব । 
কাছে তুমি নানা ভাবে নিত্য নব নব 
সুখে দুঃখে জনমে মরণে । তব গান 
জল স্থল শূন্য হতে করিছে আহ্বান 
মোরে সর্ব কর্মমাঝে — বাজে গূঢ়স্বরে 
প্রহরে প্রহরে চিত্তকুহরেকুহরে 
তোমার মঙ্গলমন্ত্র । 
 



 যেথা দূর তুমি 
সেথা আত্মা হারাইয়া সর্ব তটভূমি 
তোমার নিঃসীমমাঝে পূর্ণানন্দভরে 
আপনারে নিঃশেষিয়া সমর্পণ করে । 
কাছে তুমি কর্মতট আত্মাতটিনীর  
দূরে তুমি শান্তিসিন্ধু অনন্ত গভীর । 


    
    

    
    
    

  

