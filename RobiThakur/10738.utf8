

  
    চিত্রা  মৃত্যুর পরে  ৬
                
    
    








  
  

        

      রবীন্দ্র রচনাবলী (:)
    
 
    
    চিত্রা  মৃত্যুর পরে  ৬
    
    
    চিত্রা 

নিষ্কলঙ্ক চরণের 
  সম্মুখে প্রণমো । 
 
আপন মনের মতো 
সংকীর্ণ বিচার যত 
   রেখে দাও আজ । 
ভুলে যাও কিছুক্ষণ 
প্রত্যহের আয়োজন  
  সংসারের কাজ । 
আজি ক্ষণেকের তরে 
বসি বাতায়ন ' পরে 
  বাহিরেতে চাহো । 
অসীম আকাশ হতে 
বহিয়া আসুক স্রোতে 
   বৃহৎ
প্রবাহ । 
 
উঠিছে ঝিল্লির গান  
তরুর মর্মরতান  
  নদীকলস্বর — 
প্রহরের আনাগোনা 
যেন রাত্রে যায় শোনা 
  আকাশের'পর । 
উঠিতেছে চরাচরে 
অনাদি অনন্ত স্বরে 
   সংগীত উদার — 
সে নিত্যগানের সনে 
মিশাইয়া লহো মনে 
   জীবন তাহার । 
 
ব্যাপিয়া সমস্ত বিশ্বে 
দেখো তারে সর্বদৃশ্যে 
   বৃহৎ করিয়া । 


    
    

    
    
    

  

