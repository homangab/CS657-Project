

  
    পত্রপুট    দুই৪
                
    
    








  
  

        

      রবীন্দ্র রচনাবলী (:)
    
 
    
    পত্রপুট    দুই৪
    
    
    পত্রপুট


বর্ষা জলে ধোপদেওয়া । 
 


আজ নিখরচার হাওয়াবদল জলে স্থলে । 

খরিদদারের দল তাকে এড়িয়ে চলে গেল 


দোকানে বাজারে । 

বিধাতার দামী দান থাকে লুকোনো 

বিনা দামের প্রশ্রয়ে  

সুলভ ঘোমটার নীচে থাকে 

দুর্লভের পরিচয় । 

আজ এই নিকড়িয়া ছুটির অজস্রতা 

সরিয়েছেন তিনি ভিড়ের থেকে 

জনকয়েক অপরাজেয় কুঁড়ে মানুষের প্রাঙ্গণে । 
তাদের জন্যেই পেতেছেন খাসদরবারের আসর 

তাঁর আমদরবারের মাঝখানেই — 

কোনো সীমানা নেই আঁকা । 
এই ক ' জনের দিকে তাকিয়ে 

উৎসবের বীনকারকে তিনি বায়না দিয়ে এসেছেন 

অসংখ্য যুগ থেকে । 
 
 
বাঁশি বাজল । 

আমার দুই চক্ষু যোগ দিল 

কয়খানা হালকা মেঘের দলে । 
 
ওরা ভেসে পড়েছে নিঃশেষে মিলিয়ে যাবার খেয়ায় । 
আমার মন বেরোল নির্জনেআসনপাতা 

শান্ত অভিসারে  

যাকিছু আছে সমস্ত পেরিয়ে যাবার যাত্রায় । 
 

আমার এই স্তব্ধ এই ভ্রমণ হবে সারা  

ছুটি হবে শেষ  

হাওয়াবদলের দল ফিরে আসবে ভিড় ক ' রে  

আসন্ন হবে বাকিপড়া কাজের তাগিদ । 




    
    

    
    
    

  

