

  
    সংযোজন ৩৫
                
    
    








  
  

        

      রবীন্দ্র রচনাবলী (:)
    
 
    
    সংযোজন ৩৫
    
    
    সংযোজন

 এই বেদনাই মনে নিয়ে আমার লেখায় আমি বিশেষ করে এবং বার বার করে বলেছি যে ভারতবাসী যদি ভারতবর্ষের সকলপ্রকার হিতকর দান কোনো একটি প্রবল শক্তিশালী যন্ত্রের হাত দিয়েই চিরদিন গ্রহণ করতে অভ্যস্ত হয় তা হলে তার সুবিধা সুযোগ যতই থাক্‌ তার চেয়ে দুর্গতি আমাদের আর হতেই পারে না। সরকারবাহাদুরনামক একটা অমানবিক প্রভাব ছাড়া আমাদের অভাবনিবারণের আর কোনো উপায় আমাদের হাতে নেই এইরকম ধারণা মনে বদ্ধমূল হতে দেওয়াতেই আমরা নিজের দেশকে নিজে যথার্থভাবে হারাই। আমাদের নিজের দেশ যে আমাদের নিজের হয় নি তার প্রধান কারণ এ নয় যে এ দেশ বিদেশীর শাসনাধীনে। আসল কথাটা এই যে যে দেশে দৈবক্রমে জন্মেছি মাত্র সেই দেশকে সেবার দ্বারা ত্যাগের দ্বারা তপস্যাদ্বারা জানার দ্বারা বোঝার দ্বারা সম্পূর্ণ আত্মীয় করে তুলি নি– একে অধিকার করতে পারি নি। নিজের বুদ্ধি দিয়ে প্রাণ দিয়ে প্রেম দিয়ে যাকে গড়ে তুলি তাকেই আমরা অধিকার করি তারই’পরে অন্যায় আমরা মরে গেলেও সহ্য করতে পারি নে। কেউ কেউ বলেন আমাদের দেশ পরাধীন বলেই তার সেবা সম্বন্ধে দেশের লোক উদাসীন। এমন কথা শোনবার যোগ্য নয়। সত্যকার প্রেম অনুকূল প্রতিকূল সকল অবস্থাতেই সেবার ভিতর দিয়ে স্বতই আত্মত্যাগ করতে উদ্যত হয়। বাধা পেলে তার উদ্যম বাড়ে বই কমে না। আমরা কন্‌গ্রেস করেছি তীব্র ভাষায় হৃদয়াবেগ প্রকাশ করেছি কিন্তু যেসব অভাবের তাড়নায় আমাদের দেহ রোগে জীর্ণ উপবাসে শীর্ণ কর্মে অপটু আমাদের চিত্ত অন্ধসংস্কারে ভারাক্রান্ত আমাদের সমাজ শতখণ্ডে খণ্ডিত তাকে নিজের বুদ্ধির দ্বারা বিদ্যার দ্বারা সংঘবদ্ধ চেষ্টাদ্বারা দূর করবার কোনো উদ্‌যোগ করি নি। কেবলই নিজেকে এবং অন্যকে এই বলেই ভোলাই যে যেদিন স্বরাজ হাতে আসবে তার পরদিন থেকেই সমস্ত আপনিই ঠিক হয়ে যাবে। এমনি করে কর্তব্যকে সুদূরে ঠেকিয়ে রাখা অকর্মণ্যতার শূন্যগর্ভ কৈফিয়ত রচনা করা নিরুৎসুক নিরুদ্যম দুর্বল চিত্তেরই পক্ষে সম্ভব।
 আমাদের দেশকে সম্পূর্ণভাবে কেউই কেড়ে নিতে পারে না এবং সেই দেশকে বাইরে থেকে দয়া করে কেউ আমাদের হাতে তুলে দেবে এমন শক্তি কারো নেই। দেশের’পরে নিজের স্বাভাবিক অধিকারকে যে পরিমাণে আমরা ত্যাগ করেছি সেই পরিমাণেই অন্যে তাকে অধিকার করেছে। এই চিন্তা করেই একদিন আমি ‘স্বদেশী সমাজ’ নাম দিয়ে একটি বক্তৃতা করেছিলুম। তার মর্মকথাটা আরএকবার সংক্ষেপে বলবার প্রয়োজন আছে।
 চিরদিন ভারতবর্ষে এবং চীনদেশে সমাজতন্ত্রই প্রবল রাষ্ট্রতন্ত্র তার নীচে। দেশ যথার্থভাবে আত্মরক্ষা করে এসেছে সমাজের সম্মিলিত শক্তিতে। সমাজই বিদ্যার ব্যবস্থা করেছে তৃষিতকে জল দিয়েছে ক্ষুধিতকে অন্ন পূজার্থীকে মন্দির অপরাধীকে দণ্ড শ্রদ্ধেয়কে শ্রদ্ধা গ্রামে গ্রামে দেশের চরিত্রকে রক্ষিত এবং তার শ্রীকে প্রতিষ্ঠিত করেছে। দেশের উপর দিয়ে রাজ্যসাম্রাজ্যের পরিবর্তন হয়ে গেল স্বদেশী রাজায় রাজায় নিয়তই রাজত্ব নিয়ে হাতফেরাফেরি চলল বিদেশী রাজারা এসে সিংহাসনকাড়াকাড়ি করতে লাগল– লুঠপাট অত্যাচারও কম হল না– কিন্তু তবু দেশের আত্মরক্ষা হয়েছে যেহেতু সে আপন কাজ আপনি করেছে তার অন্নবস্ত্র ধর্মকর্ম সমস্তই তার আপনারই হাতে। এমনি করে দেশ ছিল দেশের লোকের রাজা ছিল তার এক অংশে মাত্র মাথার উপর যেমন মুকুট থাকে তেমনি। রাষ্ট্রপ্রধান দেশে রাষ্ট্রতন্ত্রের মধ্যেই বিশেষভাবে বদ্ধ থাকে দেশের মর্মস্থান সমাজপ্রধান দেশে দেশের প্রাণ সর্বত্র ব্যাপ্ত হয়ে থাকে। রাষ্ট্রপ্রধান দেশের রাষ্ট্রতন্ত্রের পতনে দেশের অধঃপতন তাতেই সে মারা যায়। গ্রীস রোম এমনি করেই মারা গিয়েছে। কিন্তু চীন ভারত রাষ্ট্রীয় পরিবর্তনের ভিতর দিয়েই সুদীর্ঘকাল আত্মরক্ষা করেছে– তার কারণ সর্বব্যাপী সমাজে তার আত্মা প্রসারিত।
 পাশ্চাত্য রাজার শাসনে এইখানে ভারতবর্ষ আঘাত পেয়েছে। গ্রামে গ্রামে তার যে সামাজিক স্বরাজ পরিব্যাপ্ত ছিল রাজশাসন তাকে অধিকার করলে। যখন থেকে এই অধিকার পাকা হয়ে উঠল তখন থেকে গ্রামে গ্রামে দিঘিতে গেল জল শুকিয়ে জীর্ণ মন্দিরে শূন্য অতিথিশালায় উঠল অশথ গাছ জাল জালিয়াতি মিথ্যামকদ্দমাকে বাধা দেবার কিছু রইল না রোগে তাপে দৈন্যে অজ্ঞানে 


    
    

    
    
    

  

