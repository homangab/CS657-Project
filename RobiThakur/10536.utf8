

  
    চৈতালি  ইছামতী নদী
                
    
    








  
  

        

      রবীন্দ্র রচনাবলী (:)
    
 
    
    চৈতালি  ইছামতী নদী
    
    
    ইছামতী নদী

অয়ি তন্বী ইছামতী তব তীরে তীরে
শান্তি চিরকাল থাক্ কুটিরে কুটিরে—
শস্যে পূর্ণ হোক ক্ষেত্র তব তটদেশে।
বর্ষে বর্ষে বরষায় আনন্দিত বেশে
ঘনঘোরঘটাসাথে বজ্রবাদ্যরবে
পূর্ববায়ুকল্লোলিত তরঙ্গউৎসবে
তুলিয়া আনন্দধ্বনি দক্ষিণে ও বামে
আশ্রিত পালিত তব দুইতটগ্রামে
সমারোহে চলে এসো শৈলগৃহ হতে
সৌভাগ্যে শোভায় গর্বে উল্লসিত স্রোতে।
যখন রব না আমি রবে না এ গান
তখনো ধরার বক্ষে সঞ্চরিয়া প্রাণ
তোমার আনন্দগাথা এ বঙ্গে পার্বতী
বর্ষে বর্ষে বাজিবেক অয়ি ইছামতী

    
    

    
    
    

  

