

  
    ভগ্নহৃদয়  দ্বাদশ সর্গ ৭৯
                
    
    








  
  

        

      রবীন্দ্র রচনাবলী (:)
    
 
    
    ভগ্নহৃদয়  দ্বাদশ সর্গ ৭৯
    
    
    ভগ্নহৃদয় 
চাহিস নে তার পানে
বিনোদ।     একটি কথাও কহিল না মোরে
পাশ দিয়া গেল চলি
গর্বভারগুরু প্রতি পদক্ষেপে
মরমে মরমে দলি।
কেন গো কেন গো কি আমি করেছি—
কিছু তো না পড়ে মনে
কহেছে তো কথা প্রমোদের সাথে
অশোক নীরদসনে
গেল হে হৃদয়— কত দিন আর
রবে সে এমন করি
কখনো উঠিয়া আকাশের ’পরে
কখনো পাতালে পড়ি
অনিল।      [দূর হইতে দেখিয়া]
না জানি কিসের জ্যোতি নয়নে আছে গো বালা
যে দিকে চাহিয়া দেখ সে দিক করিছ আলা।
অন্ধকারভেদী এক হাসিময় তারাসম
প্রাণের ভিতরপানে চাহিয়া মম
ফিরায়ে লইনু মুখ তবুও কেন গো দেখি
চাহিছে হৃদয়পানে দুটি হাসিমাখা আঁখি
আঁখি মুদি তবু কেন হেরি গো প্রাণের কাছে
দুটি আঁখি চেয়ে আছে   এক দৃষ্টে চেয়ে আছে
হেথা না পাইবি ঠাঁই— দূর হ তুই রে তারা—
চন্দ্রমা জোছনা করি   এ হৃদি রেখেছে ভরি
তুই তারা সে আলোকে হইবি আপনাহারা
দূর হ রে— দূর হ রে— দূর হ রে ক্ষুদ্র তারা
কিন্তু কি মধুর মুখ ভাবভরে ঢলঢল
কোমলকুসুমসম সমীরণে টলমল
দেখি নি এহেন মুখ সুমধুর ভাবময়
কেন? ললিতার মুখ এ হতে কি ভালো নয়?
আহা সে মধুর বড়ো ললিতার মুখখানি—
আঁখি কত কথা কয় মুখেতে নাইক বাণী

    
    

    
    
    

  

