

  
    পরিশেষ  সংযোজন ১৯
                
    
    








  
  

        

      রবীন্দ্র রচনাবলী (:)
    
 
    
    পরিশেষ  সংযোজন ১৯
    
    
    রঙিন

ভিড় করেছে রঙমশালীর দলে 
 কেউবা জলে
কেউবা তারা স্থলে । 

অজানা দেশ  রাত্রিদিনে 

পায়ের কাছের পথটি চিনে 
 দুঃসাহসে
এগিয়ে তারা চলে । 
 

কোন্‌ মহারাজ রথের'পরে একা  
 ভালো করে
যায় না তাঁরে দেখা । 

সূর্যতারা অন্ধকারে 

ডাইনে বাঁয়ে উঁকি মারে  
 আপন আলোয়
দৃষ্টি তাদের ঠেকা । 
 
 আমার মশাল
সামনে ধরি না যে  
 তাই তো আলো
চক্ষে নাহি বাজে । 

অন্তরে মোর রঙের শিখা 

চিত্তকে দেয় আপন টিকা  
 রঙিনকে তাই
দেখি মনের মাঝে । 
 
 পাখিরা রঙ
ওড়ায় আকাশতলে  
 মাছেরা রঙ
খেলায় গভীর জলে । 

রঙ জেগেছে বনসভায় 

গোলাপ চাঁপা রঙন জবায়  
 মেঘেরা রঙ
ফোটায় পলে পলে । 
 
 নীরব ডাকে
রঙমহালের রাজা 
 হুকুম করেন
 ‘ রঙের আসর সাজা । ' — 

অমনি ফাগুন কোথা হতে 

ভেসে আসে হাওয়ার স্রোতে  
 পুরানোকে
রাঙিয়ে করে তাজা । 
 



    
    

    
    
    

  

