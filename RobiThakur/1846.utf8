

  
    তাসের দেশ প্রথম দৃশ্য৭
                
    
    








  
  

        

      রবীন্দ্র রচনাবলী (:)
    
 
    
    তাসের দেশ প্রথম দৃশ্য৭
    
    
    তাসের দেশ


সন্ধ্যাতারা যায় যে চলে 

ভোরের তারায় জাগবে ব’লে

বলে সে ‘যাই যাই যাই গো।’


মা। বাছা তোমাকে ধরে রাখতে গেলেই হারাব। তুমি বইতে পারবে না আরামের বোঝা
সইতে পারবে না সেবার বন্ধন। আমি
ভয় ক’রে অকল্যাণ করব
না। ললাটে দেব শ্বেতচন্দনের
তিলক শ্বেত উষ্ণীষে পরাব শ্বেতকরবীর
গুচ্ছ। যাই কুলদেবতার পুজো সাজাতে। সন্ধ্যার সময় আরতির কাজল পরাব চোখে।
পথে দৃষ্টির বাধা যাবে কেটে। 
[ রাজমাতার প্রস্থান 


রাজপুত্র।

গান


হেরো সাগর উঠে
তরঙ্গিয়া 

বাতাস বহে বেগে। 

সূর্য যেথায় অস্তে নামে 

ঝিলিক মারে মেঘে। 

দক্ষিণে চাই উত্তরে চাই

ফেনায় ফেনা আর কিছু নাই

যদি কোথাও কূল নাহি পাই 

তল পাব তো তবু। 

ভিটার কোণে হতাশমনে 

রবই না আর কভু। 

অকূলমাঝে ভাসিয়ে তরী 

যাচ্ছি অজানায়। 

আমি শুধু একলা নেয়ে 

আমার শূন্য নায়। 

নব নব পবনভরে 

যাব দ্বীপে দ্বীপান্তরে

নেব তরী পূর্ণ ক’রে 

অপূর্ব ধন যত— 

ভিখারি মন ফিরবে যখন 

ফিরবে রাজার মতো॥ 




    
    

    
    
    

  

