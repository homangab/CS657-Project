

  
    কবিতা  - হা বিধাতা— ছেলেবেলা হতেই এমন,২
                
    
    








  
  

        

      রবীন্দ্র রচনাবলী (://.-..)
    
 -->
    
    কবিতা  - হা বিধাতা— ছেলেবেলা হতেই এমন,২
    
    
    কবিতা

কোথা বা গাছের তলে বাঁধা আছে গাভী 
অযত্নে চিবায় কভু গাছের পল্লব 
কভু বা দেখিছে চাহি বাৎসল্য-নয়নে 
ক্রীড়াশীল কুটিরের শিশুদের দিকে । 
কুটিরের বধূগন উঠিয়া প্রভাতে 
আপনার আপনার কাজে আছে রত । 
সে ক্ষুদ্র কুটির আর ভাঙাচোরা পথ , 
দিগন্তের পদতলে বিশাল প্রান্তর 
... যৌবনময় হৃদয়ে যাহার 
... তৃণফুল শুকায় নিভৃতে 
ছবি দেখে কল্পনার স্বপ্নের মতন 
তা হইলে মধুময় কবিতার মতো 
কেমন আরামে যেত জীবন কাটিয়া । 
&; 
এমন হৃদয়হীন উপেক্ষার মাঝে 
একজন ছিল মোর প্রেমের প্রতিমা , 
অমিয়া , সে বালিকারে কত ভালোবাসি । 
দিগন্তের দূর প্রান্তে ঘুমন্ত চন্দ্রমা , 
ধবল জলদ জালে , আধো আধো ঢাকা — 
বালিকা তেমনি আহা মধুর কোমল । 
সেই বালা দয়া করি হৃদয় আমার 
রেখেছিল জুড়াইয়া স্নেহের ছায়ায় । 
অনন্ত-প্রণয়ময়ী রমণী তোমরা 
পৃথিবীর মন্দিরের অধিষ্ঠাত্রী দেবী । 
তোমাদের স্নেহধারা যদি না বর্ষিত 
হৃদয় হইত তবে মরুভূমিসম 
স্নেহ দয়া প্রেম ভক্তি যাইত শুকায়ে । 
তোমরাই পৃথিবীর সংগীত , কবিতা , 
স্বর্গ , সে তো তোমাদের হৃদয়ে বিরাজে 
সে হৃদয়ে স্নেহছায়ে দিলে গো আশ্রয় 
পাষাণ-হৃদয় সেও যায় গো গলিয়া! 
কেহই আশ্রয় যবে ছিল না অমিয়া! 




    
    

    
    
    

  

