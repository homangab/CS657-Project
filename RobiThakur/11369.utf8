

  
    ছবি ও গান  আর্তস্বর  ২
                
    
    








  
  

        

      রবীন্দ্র রচনাবলী (:)
    
 
    
    ছবি ও গান  আর্তস্বর  ২
    
    
    ছবি ও গান

শুনি আজি তোর স্বর

 শিহরিত কলেবর  
 
কাঁদিয়া উঠিছে কার প্রাণ । 
 কে আজি রে তোর সাথে 
ধরি তোর হাতে হাতে 
 
খুঁজিতে চাহিছে যেন কারে । 
 মহাশূন্যে দাঁড়াইয়ে

প্রান্ত হতে প্রান্তে গিয়ে 
 
কে চাহে কাঁদিতে অন্ধকারে 
 আঁধারেতে আঁখি ফুটে

ঝটিকার'পরে ছুটে 
 
তীক্ষ্ণশিখা বিদ্যুৎ মাড়ায়ে 
 হু হু করি নিশ্বাসিয়া

চলে যাবে উদাসিয়া 
 
কেশপাশ আকাশে ছড়ায়ে । 
 উলঙ্গিনী উন্মাদিনী

ঝটিকার কণ্ঠ জিনি 
 
তীব্র কণ্ঠে ডাকিবে তাহারে  
 সে বিলাপ কেঁপে কেঁপে
 বেড়াবে
আকাশ ব্যেপে 
 
ধ্বনিয়া অনন্ত অন্ধকারে । 
 ছিঁড়ি ছিঁড়ি কেশপাশ

কভু কান্না কভু হাস 
 
প্রাণ ভরে করিবে চীৎকার  
 বজ্রআলিঙ্গন দিয়ে

বুকে তোরে জড়াইয়ে 
 
ছুটিতে গিয়েছে সাধ তার । 






    
    

    
    
    

  

