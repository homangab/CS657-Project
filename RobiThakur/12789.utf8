

  
    নৈবেদ্য  ৩৮
                
    
    








  
  

        

      রবীন্দ্র রচনাবলী (:)
    
 
    
    নৈবেদ্য  ৩৮
    
    
    ৩৮

প্রভাতে যখন শঙ্খ উঠেছিল বাজি 
তোমার প্রাঙ্গনতলে  ভরি লয়ে সাজি 
চলেছিল নরনারী তেয়াগিয়া ঘর 
নবীন শিশিরসিক্ত গুঞ্জনমুখর 
স্নিগ্ধবনপথ দিয়ে । আমি অন্যমনে 
সঘনপল্লবপুঞ্জ ছায়াকুঞ্জবনে 
ছিনু শুয়ে তৃণাস্তীর্ণ তরঙ্গিণীতীরে 
বিহঙ্গের কলগীতে সুমন্দ সমীরে । 
 
আমি যাই নাই দেব  তোমার পূজায় — 
চেয়ে দেখি নাই পথে কারা চলে যায় । 
আজ ভাবি ভালো হয়েছিল মোর ভুল  
তখন কুসুমগুলি আছিল মুকুল 
 
হেরো তারা সারা দিনে ফুটিতেছে আজি । 
অপরাহ্নে ভরিলাম এ পূজার সাজি । 


    
    

    
    
    

  

