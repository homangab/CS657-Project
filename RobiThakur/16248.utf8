

  
    গরীব হইবার সামর্থ্য  ১
                
    
    








  
  

        

      রবীন্দ্র রচনাবলী (:)
    
 
    
    গরীব হইবার সামর্থ্য  ১
    
    
    গরীব হইবার সামর্থ্য


অনেকের গরীবমানুষি করিবার সামর্থ্য নাই। এত তাহাদের টাকা নাই যে গরীবমানুষি করিয়া উঠিতে পারে। আমার মনের এক সাধ আছে যে এত বড়ো মানুষ হইতে পারি যে অসংকোচে গরীব মানুষি করিয়া লইতে পারি এখনো এত গরীব মানুষ আছি যে গিল্টি করা বোতাম পরিতে হয় কবে এত টাকা হইবে যে সত্যকার পিতলের বোতাম পরিতে সাহস হইবে এখনো আমার রূপার এত অভাব যে অন্যের সমুখে রূপার থালায় ভাত না খাইলে লজ্জায় মরিয়া যাইতে হয়। এখনো আমার স্ত্রী কোথাও নিমন্ত্রণ খাইতে গেলে তাহার গায়ে আমার জমিদারীর অর্ধেক আয় বাঁধিয়া দিতে হয় আমার বিশ্বাস ছিল রাজশ্রী ক বাহাদুর খুব বড়োমানুষ লোক। সে দিন তাঁহার বাড়িতে গিয়াছিলাম দেখিলাম তিনি নিজে গদীর উপরে বসেন ও অভ্যাগতদিগকে নীচে বসান তখন জানিতে পারিলাম যে তাঁহার গরীবমানুষি করিবার মত সম্পত্তি নাই। এখন আমাকে যেই বলে যে ক রায়বাহাদুর মস্ত বড়োমানুষ লোক আমি তাহাকেই বলি”সে কেমন করিয়া হইবে? তাহা হইলে তিনি গদীর উপর বসেন কেন?” উপার্জন করিতে করিতে বুড়া হইয়া গেলাম অনেক টাকা করিয়াছি কিন্তু এখনো এত বড়োমানুষ হইতে পারিলাম না যে আমি বড়োমানুষ এ কথা একেবারে ভুলিয়া যাইতে পারিলাম। সর্বদাই মনে হয় আমি বড়োমানুষ। কাজেই আংটি পরিতে হয় কেহ যদি আমাকে রাজাবাহাদুর না বলিয়া বাবু বলে তবেই চোখ রাঙাইয়া উঠিতে হয়। যে ব্যক্তি অতি সহজে খাবার হজম করিয়া ফেলিতে পারে যাহার জীর্ণ খাদ্য অতি নিঃশব্দে নিরুপদ্রবে শরীরের রক্ত নির্মাণ করে সে ব্যক্তির চব্বিশ ঘণ্টা ‘আহার করিয়াছি’ বলিয়া একটা চেতনা থাকে না। কিন্তু যে হজম করিতে পারে না যাহার পেট ভার হইয়া থাকে পেট কামড়াইতে থাকে সে প্রতি মুহূর্ত্তে জানিতে পারে যে হাঁ আহার করিয়াছি বটে। অনেকের টাকা আছে বটে কিন্তু নিঃশব্দে টাকা হজম করিতে পারে না পরিপাকশক্তি নাই— ইহাদের কি আর বড়োমানুষ বলে ইহাদের বড়োমানুষি করিবার প্রতিভা নাই। ইহারা ঘরে ছবি টাঙায় পরকে দেখাইবার জন্য শিল্পসৌন্দর্য উপভোগ করিবার ক্ষমতা নাই এই জন্য ঘরটাকে একেবারে ছবির দোকান করিয়া তুলে। ইহারা  গণ্ডা গণ্ডা গাহিয়ে বাজিয়ে নিযুক্ত রাখে পাড়াপ্রতিবেশীদের কানে তালা লাগাইয়া দেয় অথচ যথার্থ গান বাজনা উপভোগ করিবার ক্ষমতা নাই। এই সকল চিনির বলদদিগকে প্রকৃতি গরীব মনুষ্য করিয়া গড়িয়াছেন। কেবল কতকগুলা জমিদারী ও টাকার থলিতে বেচারাদিগকে বড়োমানুষ করিবে কি করিয়া?



    
    

    
    
    

  

