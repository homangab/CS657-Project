

  
    নিষ্ফল চেষ্টা- ১
                
    
    








  
  

        

      রবীন্দ্র রচনাবলী (://.-..)
    
 -->
    
    নিষ্ফল চেষ্টা- ১
    
    
    নিষ্ফল চেষ্টা
অনেকগুলি  বাংলা  পদ্য,  বিশেষত  গদ্যপ্রবন্ধ  পড়িয়া  আমরা  সর্বদাই  কী-যেন  কে-যেন  কখন-যেন কেমন-যেন কী-যেন-কী-ময় হইয়া যাইতে ইচ্ছা করে। 
কিন্তু কোনোরূপ সুযোগ পাইয়া উঠি না। 
আপিসের ছুটি  হইলে পদব্রজে পথে বাহির  হই; মনে করি, একেবারে উদাস  হইয়া কী-যেন  হইয়া যাইব; কিন্তু দেখিয়াছি ঠিক নিয়মিত সময়ে বাড়িতে পৌঁছিয়া হাত-মুখ ধুইয়া জলযোগ করিয়া নিশ্চিন্তচিত্তে তামাক টানিতে বসি— মনে কোনো জায়গায় কোনোরূপ বিহ্বলতা অনুভব করি না। 
বাড়ির গলির মোড়ে একটা প্রৌঢ়া পানওয়ালী বসিয়া থাকে সকালেও দেখিতে পাই, বিকালেও দেখিতে পাই, এবং নিমন্ত্রণ খাইয়া অনেক রাত্রি বাড়ি ফিরিবার সময় স্তিমিত দীপালোকে তাহার ক্লান্ত মুখচ্ছবি দৃষ্টিপথে পড়ে। মনে করা দুঃসাধ্য নয় যে, সে নিশিদিন যেন কাহার জন্য, যেন কিসের জন্য, যেন কোন্‌ অপরিচিত স্মৃতির জন্য, যেন কোন্‌ পরিচিত বিস্মৃতির জন্য প্রতীক্ষা করিয়া প্রত্যেক পথিকের মুখের দিকে চাহিতেছে। কিন্তু সেরূপ কল্পনা করিয়াও কোনো ফল হয় না। বিস্তর চেষ্টা করি, তবু কিছুতেই তাহাকে দেখিয়া হৃদয়ের মধ্যে জ্যোৎস্নার সুগন্ধ, বাঁশির আলিঙ্গন, নিস্তব্ধতার সংগীত জাগ্রত হইয়া উঠে না। তাঁর স্বহস্তরচিত অনেক পান  কিনিয়া  খাইয়াছি  কিন্তু  তাহার  মধ্যে  চুন  খয়ের  এবং  গুটিদুয়েক  খণ্ড  সুপারি  ছাড়া  একদিনের  জন্যও বাসনা, স্মৃতি, আশা অথবা স্বপ্নের লেশমাত্রও পাই নাই। 
যেদিন চাঁদ উঠে সেদিন মনে করি, চাঁদের দিকে তাকাইয়া থাকা যাক, দেখি তাহাতে কীরূপ ফল হয়। বেশিক্ষণ একভাবে থাকিতে পারি না। অনতিবিলম্বে ঘুম আসে। 
বাতায়নে গিয়া বসি। রান্নাঘর হইতে ধোঁয়া আসে, আস্তাবল হইতে গন্ধ পাই এবং প্রতিবেশিনীগণ অসাধু ভাষায় পরস্পর সম্বন্ধে স্ব স্ব মনোভাব উচ্ছ্বসিত স্বরে ব্যক্ত করিতে থাকে। নিদ্রিত অথবা জাগ্রত কোনো প্রকার স্বপ্নই টিকিতে পারে না। 
সেখান হইতে উঠিয়া একাকী ছাতে গিয়া বসি। আপিসের ময়রা, ইন্সিওরেন্সের টাকা, ধোবার কাপড় দিতে  বিলম্ব  প্রভৃতি  বিচিত্র  বিষয়  অসংলগ্নভাবে  মনে  উদয়  হইতে  থাকে,  কিন্তু  কিছুতেই  কোনো  বিস্মৃত মুখচ্ছবি, কোনো পূর্বজন্মের সুখস্বপ্ন মনে পড়ে না। 
দেখিয়াছি  আমার  বন্ধুরা  প্রায়  সকলেই  নীরব  কবি।  সকলেরই  প্রায়  হৃদয়  ভাঙিয়া  গেছে,  অশ্রুজল  শুকাইয়া গেছে,  আশা  ফুরাইয়া  গেছে,  কেবল  স্মৃতি  আছে  এবং  স্বপ্ন  আছে।  সুতরাং  তাঁহাদের  কাছে  আমার  মনের প্রকৃত অবস্থা প্রকাশ করিতে লজ্জা হয়। 
হৃদয় আছে অথচ প্রাণপণ চেষ্টাতেও হৃদয় বিদীর্ণ হইতেছে না এ কথা কেমন করিয়া স্বীকার করি! 
আমি  বেশ  আছি,  আরামে  আছি,  নিয়মিত  বেতন  পাইলে  আমার  কোনোরূপ  কষ্ট  হয়  না  এ  কথা একবার যদি প্রকাশ হইয়া পড়ে তবে বন্ধুসমাজে আমার আর কিছুমাত্র প্রতিপত্তি থাকিবে না। 
সেই ভয়ে নীরব হইয়া থাকি। লোকে জিজ্ঞাসা করিলে বলি, নীরব চিন্তা সর্বাপেক্ষা গভীর চিন্তা, নীরব বেদনা সর্বাপেক্ষা তীব্র বেদনা এবং নীরব কবিতা সর্বাপেক্ষা শ্রেষ্ঠ কবিতা। চোখে যে সহজে অশ্রুজল পড়ে না ওয়ার্ড্‌স্ি‍ওয়ার্থ আমার হইয়া তাহার জবাব দিয়া গেছেন। 
আসল কথা, আমার বন্ধু-বান্ধবদের সকলেরই একটি করিয়া ‘কে-যেন’ ‘কী-যেন’ আছে, অথবা ছিল অথবা ভবিষ্যতে


    
    

    
    
    

  

