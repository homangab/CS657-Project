

  
    ছড়ার ছবি  ঘরের খেয়া ১
                
    
    








  
  

        

      রবীন্দ্র রচনাবলী (:)
    
 
    
    ছড়ার ছবি  ঘরের খেয়া ১
    
    
    ঘরের খেয়া

সন্ধ্যা হয়ে আসে  
 সোনামিশোল ধূসর আলো ঘিরল চারিপাশে । 
  

 নৌকোখানা বাঁধা আমার মধ্যিখানের গাঙে 
 অস্তরবির কাছে নয়ন কী যেন ধন মাঙে । 
 আপন গাঁয়ে কুটীর আমার দূরের পটে লেখা  
 ঝাপসা আভায় যাচ্ছে দেখা বেগনি রঙের রেখা । 
 
যাব কোথায় কিনারা তার নাই  
 পশ্চিমেতে মেঘের গায়ে একটু আভাস পাই । 
 হাঁসের দলে উড়ে চলে হিমালয়ের পানে  
 পাখা তাদের চিহ্নবিহীন পথের খবর জানে । 
 শ্রাবণ গেল  ভাদ্র গেল  শেষ হল জলঢালা  
 আকাশতলে শুরু হল শুভ্র আলোর পালা । 
 খেতের পরে খেত একাকার প্লাবনে রয় ডুবে  
 লাগল জলের দোলযাত্রা পশ্চিমে আর পুবে । 
 আসন্ন এই আঁধার মুখে নৌকোখানি বেয়ে 
  যায় কারা ওই শুধাই 
“ ওগো নেয়ে  
 
চলেছ কোন্‌খানে । ” 
 যেতে যেতে জবাব দিল  “ যাব গাঁয়ের পানে । ” 
 অচিনশূন্যেওড়া পাখি চেনে আপন নীড়  
 জানে বিজনমধ্যে কোথায় আপন জনের ভিড় । 
 অসীম আকাশ মিলেছে ওর বাসার সীমানাতে  
 ঐ অজানা জড়িয়ে আছে জানাশোনার সাথে 
 তেমনি ওরা ঘরের পথিক ঘরের দিকে চলে 
 যেথায় ওদের তুলসিতলায় সন্ধ্যাপ্রদীপ জ্বলে । 
  
  দাঁড়ের শব্দ ক্ষীণ হয়ে যায় ধীরে
 
 
মিলায় সুদূর নীরে । 
 সেদিন দিনের অবসানে সজল মেঘের ছায়ে 
 আমার চলার ঠিকানা নাই  ওরা চলল গাঁয়ে । 


    
    

    
    
    

  

