

  
    ভগ্নহৃদয়  দ্বিতীয় সর্গ ১৭
                
    
    








  
  

        

      রবীন্দ্র রচনাবলী (:)
    
 
    
    ভগ্নহৃদয়  দ্বিতীয় সর্গ ১৭
    
    
    ভগ্নহৃদয় 
গান

কত দিন একসাথে ছিনু ঘুমঘোরে
তবু জানিতাম নাকো ভালোবাসি তোরে।
মনে আছে ছেলেবেলা      কত খেলিয়াছি খেলা
ফুল তুলিয়াছি কত দুইটি আঁচল ভোরে
ছিনু সুখে যত দিন     দুজনে বিরহহীন
তখন কি জানিতাম ভালোবাসি তোরে?
অবশেষে এ কপাল ভাঙ্গিল যখন
ছেলেবেলাকার যত ফুরাল স্বপন
লইয়া দলিত মন হইনু প্রবাসী
তখন জানিনু সখি কত ভালোবাসি।

দ্বিতীয় সর্গ
ক্রীড়াকানন। নলিনী ও সখীগণ
নলিনী।      সখি অলকচিকুরে কিশলয়সাথে
একটি গোলাপ পরায়ে দে।
চারু দেখি ও আরশীখানি
বালা সিঁথিটি দে তো লো আনি
লীলা শিথিল কুন্তল দেখ্‌ বার বার
কপোলে দুলিয়া পড়িছে আমার
একটু এপাশে সরায়ে দে।
সুরুচি।        মাধবী বল্‌ তো মোরে একবার
আজিকে হ’ল কি তোর
কতখন ধ’রে গাঁথিছিস্‌ মালা
এখনো কি শেষ হ’ল না তা বালা?
এক মালা গেঁথে করিবি না কি লো
সারাটি রজনী ভোর?
অনিলের হবে ফুলশয্যা আজ
সাঁঝের আগেই শেষ করি সাজ
সব সখী মিলি যেতে হবে সেথা

    
    

    
    
    

  

