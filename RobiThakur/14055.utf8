

  
    বীথিকা ভুল ১
                
    
    








  
  

        

      রবীন্দ্র রচনাবলী (:)
    
 
    
    বীথিকা ভুল ১
    
    
    ভুল

 সহসা তুমি
করেছ ভুল গানে  

বেধেছে লয় তানে  
 স্খলিত পদে
হয়েছে তাল ভাঙা— 

শরমে তাই মলিন মুখ নত  

দাঁড়ালে থতমত  

তাপিত দুটি কপোল হল রাঙা । 

নয়নকোণ করিছে ছলোছলো  

শুধালে তবু কথা কিছু না বলো  

অধর থরোথরো  
 আবেগভরে
বুকের'পরে মালাটি চেপে ধরো । 
 
 অবমানিতা 
জান না তুমি নিজে 

মাধুরী এল কী যে 
 বেদনাভরা
ত্রুটির মাঝখানে । 

নিঁখুত শোভা নিরতিশয় তেজে 

অপরাজেয় সে যে 

পূর্ণ নিজে নিজেরই সম্মানে । 

একটুখানি দোষের ফাঁক দিয়ে 

 হৃদয়ে আজি নিয়ে এসেছ  প্রিয়ে 


করুণ পরিচয়— 
 শরৎপ্রাতে আলোর সাথে
ছায়ার পরিণয় । 
 

তৃষিত হয়ে ওইটুকুরই লাগি 

আছিল মন জাগি  
 বুঝিতে তাহা পারি নি
এতদিন । 

গৌরবের গিরিশিখর  ' পরে 

ছিলে যে সমাদরে 


তুষারসম শুভ্র সুকঠিন । 

নামিলে নিয়ে অশ্রুজলধারা 

ধূসর ম্লান আপন  মান  হারা 



    
    

    
    
    

  

