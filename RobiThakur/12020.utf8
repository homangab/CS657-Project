

  
    পরিশেষ  মোহানা  ১
                
    
    








  
  

        

      রবীন্দ্র রচনাবলী (:)
    
 
    
    পরিশেষ  মোহানা  ১
    
    
    মোহানা 
ইরাবতীর মোহানামুখে কেন আপন  ভোলা 

সাগর  তব বরন কেন ঘোলা । 
কোথা সে তব বিমল নীল স্বচ্ছ চোখে চাওয়া  

রবির পানে গভীর গান গাওয়া ? 
নদীর জলে ধরণী তার পাঠালে এ কী চিঠি  

কিসের ঘোরে আবিল হল দিঠি । 
আকাশসাথে মিলায়ে রঙ আছিলে তুমি সাজি  

ধরার রঙে বিলাস কেন আজি । 
রাতের তারা আলোকে আজ পরশ করে যবে 

পায় না সাড়া তোমার অনুভবে  
প্রভাত চাহে স্বচ্ছ জলে নিজেরে দেখিবারে  

বিফল করি ফিরায়ে দাও তারে । 
 
নিয়েছ তুমি ইচ্ছা করি আপন পরাজয়  

মানিতে হার নাহি তোমার ভয় । 
বরন তব ধূসর কর  বাঁধন নিয়ে খেল  

হেলায় হিয়া হারায়ে তুমি ফেল । 
এ লীলা তব প্রান্তে শুধু তটের সাথে মেশা  

একটুখানি মাটির লাগে নেশা । 
বিপুল তব বক্ষ ' পরে অসীম নীলাকাশ  

কোথায় সেথা ধরার বাহুপাশ । 
ধুলারে তুমি নিয়েছ মানি  তবুও অমলিন  

বাঁধন পরি স্বাধীন চিরদিন । 
কালীরে রহে বক্ষে ধরি শুভ্র মহাকাল  

বাঁধে না তাঁরে কালো কলুষজাল । 


    
    

    
    
    

  

