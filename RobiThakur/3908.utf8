

  
    যোগাযোগ-তৃতীয় অঙ্ক-তৃতীয় দৃশ্য, ৫০
                
    
    








  
  

        

      রবীন্দ্র রচনাবলী (://.-..)
    
 -->
    
    যোগাযোগ-তৃতীয় অঙ্ক-তৃতীয় দৃশ্য, ৫০
    
    
    যোগাযোগ

কুমুদিনী । এ প্রসন্নতা যে কেন ঠিক বুঝতে পারি নে । তাই ভয় হয় । কী করতে হবে কিছুই ভেবে পাই নে । 
মোতির মা । কিছুই ভাবতে হবে না । এটুকু বুঝতে পারছ না , এতদিন উনি কেবল কারবার করে এসেছেন , তোমার মতো মেয়েকে কেনোদিন দেখেন নি । এখন একটু একটু করে যতই তোমায় চিনছেন , ততই তোমার আদর বাড়ছে । 
কুমুদিনী । বেশি দেখলে বেশি চিনবেন , এমন কিছুই আমার মধ্যে নেই ভাই । আমি নিজেই যেন দেখতে পাচ্ছি আমার ভিতরটা একেবারে শূন্য! সেইজন্যে হঠাৎ যখন দেখি উনি খুশি হয়েছেন , আমার মনে হয় উনি বুঝি ঠকেছেন ; যেই সেটা ফাঁস হবে অমনি আরো রেগে উঠবেন! 
মোতির মা । এ তোমার ভুল ধারণা । বড়োঠাকুর সত্যিই তোমাকে ভালোবাসেন , এ কথা মনে রেখো! 
কুমুদিনী । সেইটেই তো আমার আরো আশ্চর্য ঠেকে! 
মোতির মা । বলো কী দিদি! তোমাকে ভালোবাসা আশ্চর্য! কেন , উনি কি পাথরের ? 
কুমুদিনী । আমি ওঁর যোগ্য নই । 
মোতির মা । তুমি যার যোগ্য নও সে পুরুষ পৃথিবীতে আছে ? 
কুমুদিনী । ওঁর কত বড়ো শক্তি , কত সম্মান , কত মস্ত মানুষ উনি । আমার মধ্যে উনি কতটুকু পেতে পারেন ? 
মোতির মা । দিদি , তুমি হাসালে! বড়োঠাকুরের মস্ত বড়ো কারবার , কারবারি বুদ্ধিতে ওঁর জুড়ি নেই — সব মানি । কিন্তু তুমি কি ওঁর আপিসের ম্যানেজারি করতে এসেছ যে যোগ্য নই বলে ভয় পাবে ? বড়োঠাকুর যদি মনের কথা খোলসা করে বলেন তো দেখবে , তিনিও স্বীকার করবেন যে তিনি তোমার যোগ্য নন । আর , তোমার নিজের দাম কী জানো দিদি ? যেদিন এদের বাড়িতে এসেছ সেই দিনই তোমার পক্ষ থেকে যা দেওয়া হল , এরা সবাই মিলে তা শুধতে পারলে না । আমার কর্তাটি একেবারে মরিয়া । তোমার জন্য সাগর লঙ্ঘন করতে না পারলে স্থির থাকতে পারছেন না । আমি যদি তোমায় ভালো না বাসতুম তো এই নিয়ে তাঁর সঙ্গে ঝগড়া হয়ে যেত । 
কুমুদিনী । কত ভাগ্যে এমন দেওর পেয়েছি । 
মোতির মা । আর , তোমার এই জা ' টি ? বুঝি ভাগ্যস্থানে রাহু , না কেতু ? 
কুমুদিনী । তোমাদের একজনের নাম করলে আর-একজনের নাম করবার দরকার হয় না । 
মোতির মা । ওই-যে আসছেন তোমার দেওর লক্ষ্মণটি । 
&; 
নবীনের প্রবেশ 
&; 
কুমুদিনী । এসো এসো ঠাকুরপো । কী খুঁজছ ? 
নবীন । ঘরের আলোটিকে ঘরে দেখতে [না] পেয়ে খুঁজতে বেরিয়েছি । 
মোতির মা । হায় হায় , মণিহারা ফণী যাকে বলে! 
নবীন । কে মণি আর কে ফণী তা চক্র নাড়া দেখলেই বোঝা যায় , কী বলো বউরানী ? 
কুমুদিনী । আমাকে সাক্ষী মেনো না ঠাকুরপো । 
নবীন । ও-সব কথা এখন থাক্‌ । তোমার দাদার চিঠি এনেছি । 
কুমুদিনী । দেখি দেখি । 
দাদা আজ বিকেলে তিনটের সময় কলকাতায় এসেছেন । 


    
    

    
    
    

  

