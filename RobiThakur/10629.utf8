

  
    চণ্ডালিকা  দ্বিতীয় দৃশ্য ৭
                
    
    








  
  

        

      রবীন্দ্র রচনাবলী (:)
    
 
    
    চণ্ডালিকা  দ্বিতীয় দৃশ্য ৭
    
    
    চণ্ডালিকা


জানি না এ কী দেবতারই দয়া

জানি না এ কী ছলনা।

আঁধার অঙ্গনে প্রদীপ জ্বালি নি

দগ্ধ কাননের আমি যে মালিনী

শূন্য হাতে আমি কাঙালিনী

করি নিশিদিনযাপনা।

যদি সে আসে তার চরণছায়ে

বেদনা আমার দিব বিছায়ে

জানাব তাহারে অশ্রুসিক্ত

রিক্ত জীবনের কামনা॥ স্বরলিপি [1]



দ্বিতীয় দৃশ্য
অর্ঘ্য নিয়ে বৌদ্ধনারীদের মন্দিরে গমন

 বৌদ্ধনারীগণ। স্বর্ণবর্ণে
সমুজ্জ্বল নব চম্পাদলে

বন্দিব শ্রীমুনীন্দ্রের পাদপদ্মতলে।

পুণ্যগন্ধে পূর্ণ বায়ু হল সুগন্ধিত

পুষ্পমাল্যে করি তাঁর চরণ বন্দিত॥ স্বরলিপি [2]



প্রস্থান

 প্রকৃতি। ফুল বলে
ধন্য আমি ধন্য আমি মাটির প’রে।

দেবতা ওগো তোমার সেবা আমার ঘরে।

জন্ম নিয়েছি ধূলিতে

দয়া করে দাও ভুলিতে দাও ভুলিতে দাও ভুলিতে–

নাই ধূলি মোর অন্তরে–

নাই নাই ধূলি মোর অন্তরে।

নয়ন তোমার নত করো

দলগুলি কাঁপে থরোথরো থরোথরো।

চরণপরশ দিয়ো দিয়ো

ধূলির ধনকে করো স্বর্গীয়– দিয়ো দিয়ো দিয়ো–

ধরার প্রণাম আমি তোমার তরে। স্বরলিপি [3]




    
    

    
    
    :[1] :160533318_15
[2] :160533318_16
[3] :160533318_17


  

