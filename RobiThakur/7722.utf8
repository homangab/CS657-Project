

  
    আত্মপরিচয় ৩ ৭
                
    
    








  
  

        

      রবীন্দ্র রচনাবলী (:)
    
 
    
    আত্মপরিচয় ৩ ৭
    
    
    আত্মপরিচয় ৩

চলেছে মানবযাত্রী যুগ হতে যুগান্তরপানে 
ঝড়ঝঞ্ঝাবজ্রপাতে  জ্বালায়ে ধরিয়া সাবধানে 
অন্তরপ্রদীপখানি । শুধু জানি  যে শুনেছে কানে 
তাহার আহ্বানগীত  ছুটেছে সে নির্ভীক পরানে 
সংকটআবর্তনমাঝে  দিয়েছে সে বিশ্ব বিসর্জন  
নির্যাতন লয়েছে সে বক্ষ পাতি  মৃত্যুর গর্জন 
শুনেছে সে সংগীতের মতো । দহিয়াছে অগ্নি তারে  
বিদ্ধ করিয়াছে শূল  ছিন্ন তারে করেছে কুঠারে  
সর্ব প্রিয়বস্তু তার অকাতরে করিয়া ইন্ধন 
চিরজন্ম তারি লাগি জ্বেলেছে সে হোমহুতাশন — 
হৃৎপিণ্ড করিয়া ছিন্ন রক্তপদ্ম অর্ঘ্যউপহারে 
ভক্তিভরে জন্মশোধ শেষ পূজা পূজিয়াছে তারে 
মরণে কৃতার্থ করি প্রাণ । 

এর পর থেকে বিরাটচিত্তের সঙ্গে মানবচিত্তের ঘাতপ্রতিঘাতের কথা ক্ষণে ক্ষণে আমার কবিতার মধ্যে দেখা দিতে লাগল । দুইয়ের এই সংঘাত যে কেবল আরামের  কেবল মাধুর্যের তা নয় । অশেষের দিক থেকে যে আহ্বান এসে পৌঁছয় সে তো বাঁশির ললিত সুরে নয় । তাই সেই সুরের জবাবেই আছে —
রে মোহিনী  রে নিষ্ঠুরা  ওরে রক্তলোভাতুরা 

  
    কঠোর স্বামিনী  
  

দিন মোর দিনু তোরে শেষে নিতে চাস হরে 

  
    আমার যামিনী ? 
  

জগতে সবারি আছে সংসারসীমার কাছে 

  
    কোনোখানে শেষ  
  

কেন আসে মর্মচ্ছেদি সকল সমাপ্তি ভেদি 

  
    তোমার আদেশ ? 
  

বিশ্বজোড়া অন্ধকার সকলেরি আপনার 

  
    একেলার স্থান  
  

কোথা হতে তারো মাঝে বিদ্যুতের মতো বাজে 

  
    তোমার আহ্বান ? 
  

এ আহ্বান এ তো শক্তিকেই আহ্বান  কর্মক্ষেত্রেই এর ডাক  রসসম্ভোগের কুঞ্জকাননে নয় — সেইজন্যেই এর শেষ উত্তর এই —
হবে  হবে  হবে জয় হে দেবী  করি নে ভয়  

  
    হব আমি জয়ী । 
  



    
    

    
    
    

  

