

  
    ঔপনিষদ ব্রহ্ম ১১
                
    
    








  
  

        

      রবীন্দ্র রচনাবলী (:)
    
 
    
    ঔপনিষদ ব্রহ্ম ১১
    
    
    ঔপনিষদ ব্রহ্ম

পারিয়া কি আমাদের চিত্ত পুলকিত প্রসারিত হইয়া উঠে না? কোনও মূর্ত্তির কল্পনা কি ইহা অপেক্ষা সহজে আমাদিগকে সর্ব্বপ্রকার ক্ষুদ্রতার বন্ধন খণ্ডতার কারাপ্রাচীর হইতে মুক্তিদানে সহায়তা করিতে পারে—অনন্তের সহিত আমাদের এমন অন্তরতম ব্যাপকতম যোগ সংনিবদ্ধ করিতে পারে? সাকার মূর্ত্তি আমাদিগকে সহায়তা করে না ব্রহ্মকে দূরে লইয়া দুষ্প্রাপ্য করিয়া দেয়। 


যদা হ্যেবৈষ এতস্মিন্‌ অদৃশ্যেহনাত্ম্যেহনিরুত্তেহনিলয়নে 
অভয়ং প্রতিষ্ঠাং বিন্দতে অথ সোহভয়ংগতো ভবতি। 


যখন সাধক সেই অদৃশ্যে অশরীরে নির্বিশেষে নিরাধারে অভয় প্রতিষ্ঠা লাভ করেন তখন তিনি অভয় প্রাপ্ত হন। 


যদা হ্যেবৈষ এতস্মিন্‌নুদরমন্তরং কুরুতে অথ তস্য ভয়ং ভবতি। 


কিন্তু যখন তিনি ইহাতে লেশমাত্র অন্তর অর্থাৎ দূরত্ব স্থাপন করেন তখন তিনি ভয় প্রাপ্ত হন। সেই অদৃশ্যকে দৃশ্য অশরীরকে শরীরী নির্বিশেষকে সবিশেষ এবং নিরাধারকে আধারবিশিষ্ট করিলে ব্রহ্মের সহিত দূরত্ব স্থাপন করা হয় এবং তখন আমাদের আত্মার অভয়প্রতিষ্ঠা চূর্ণ হইয়া যায়। 
উপনিষৎ বলিতেছেন—


অস্তীতি ব্রুবতোহন্যত্র কথং তদুপলভ্যতে। 


তিনি আছেন এই কথা যে বলে সে ছাড়া অন্য ব্যক্তি তাঁহাকে কি করিয়া উপলব্ধি করিবে? তিনি আছেন ইহার অধিক আর কি বলিবার আছে? তিনি আছেন এ কথা যখনি আমরা সর্বান্তঃকরণে সম্পূর্ণভাবে বলিতে পারি তখনই আমাদের মনোনেত্রের সম্মুখে অনন্ত শূন্য ওতপ্রোত পরিপূর্ণ হইয়া উঠে। তখনি যথার্থতঃ বুঝিতে পারি যে আমি আছি বুঝিতে পারি যে আমার বিনাশ নাই আত্ম ও পর জড় ও চেতন দেশ ও কাল নিষ্ফল পরমাত্মার দ্বারা এক মুহূর্ত্তেই অখণ্ডভাবে উদ্দীপ্ত হইয়া উঠে। তখন আমাদের এই পুরাতন পৃথিবীর দিকে চাহিলে ইহাকে আর ধূলিপিণ্ড বলিয়া বোধ হয় না নিশীথনভোমণ্ডলের নক্ষত্রপুঞ্জের দিকে চাহিলে তাহারা শুদ্ধমাত্র অগ্নিস্ফুলিঙ্গরূপে প্রতীয়মান হয় না। তখন আমার অন্তরাত্মা হইতে আরম্ভ করিয়া ধূলিকণা এই ভূমিতল হইতে আরম্ভ করিয়া নক্ষত্রলোক পর্য্যন্ত একটি শব্দ ধ্বনিহীন গাম্ভীর্য্যে উদগীত হইয়া উঠে—ওঁ একটি বাক্য শুনিতে পাই—অস্তি তিনি আছেন—এবং সেই একটি কথার মধ্যেই সমস্ত জগৎচরাচরের সমস্ত কার্য্যকারণের সমস্ত অর্থ নিহিত পাওয়া যায়। সেই মহান্‌ অস্তি শব্দকে কোনও আকারের দ্বারা মূর্তিদ্বারা সহজ করা যায় কি? এমন সহজ কথা কি আর কিছু আছে যে ‘তিনি আছেন’? ‘আমি আছি’ এ কথা যেমন জগতের সকল কথার অপেক্ষা সহজ ‘তিনি আছেন’ এ কথা না বলিলে ‘আমি আছি’ এ কথা যে আদ্যোপান্ত নিরর্থক মিথ্যা হইয়া যায়। আমার অস্তিত্ব বলিতেছে আমার আত্মা বলিতেছে—তিনি আছেন। সাকার মূর্তি কি তদপেক্ষা সহজ সাক্ষ্য আর কিছু দিতে পারে? 
ব্রহ্মের সেই বিশুদ্ধ ভাব কিরূপে মনন করিতে হইবে?—


নৈনমূর্দ্ধং ন তির্য্যঞ্চ ন মধ্যে পরিজগ্রভৎ 
ন তস্য প্রতিমা অস্তি যস্য নাম মহদ্‌যশঃ। 


কি উর্দ্ধদেশ কি তির্য্যক্‌ কি মধ্যদেশ কেহ ইঁহাকে গ্রহণ করিতে পারে না—তাঁহার প্রতিমা নাই তাঁহার নাম মহদ্‌যশ। 
প্রাচীন ভারতে সংসারবাসী জীবাত্মার লক্ষ্যস্থান এই পরমাত্মাকে বিদ্ধ করিবার মন্ত্র ছিল—ওঁ। 


প্রণবোধনুঃ শরোহ্যাত্মা ব্রহ্মতল্লক্ষ্যমুচ্যতে। 


তাঁহার প্রতিমা ছিল না কোন মূর্তিকল্পনা ছিল না—পূর্ব্বতন পিতামহগণ তাঁহাকে মনন করিবার জন্য সমস্ত পরিত্যাগ করিয়া 


    
    

    
    
    

  

