

  
    চিত্রা  সুখ  ২
                
    
    








  
  

        

      রবীন্দ্র রচনাবলী (:)
    
 
    
    চিত্রা  সুখ  ২
    
    
    চিত্রা



আজি বহিতেছে 
প্রাণে মোর শান্তিধারা — মনে হইতেছে 
সুখ অতি সহজ সরল  কাননের 
প্রস্ফুট ফুলের মতো  শিশুআননের 
হাসির মতন  পরিব্যাপ্ত বিকশিত — 
উন্মুখ অধরে ধরি চুম্বনঅমৃত 
চেয়ে আছে সকলের পানে বাক্যহীন 
শৈশববিশ্বাসে চিররাত্রি চিরদিন । 
বিশ্ববীণা হতে উঠি গানের মতন 
রেখেছে নিমগ্ন করি নিথর গগন । 
সে সংগীত কী ছন্দে গাঁথিব  কী করিয়া 
শুনাইব  কী সহজ ভাষায় ধরিয়া 
দিব তারে উপহার ভালোবাসি যারে  
রেখে দিব ফুটাইয়া কী হাসি আকারে 
নয়নে অধরে  কী প্রেমে জীবনে তারে 
করিব বিকাশ । সহজ আনন্দখানি 
কেমনে সহজে তারে তুলে ঘরে আনি 
প্রফুল্ল সরস । কঠিন আগ্রহভরে 
ধরি তারে প্রাণপণে — মুঠির ভিতরে 
টুটি যায় । হেরি তারে তীব্রগতি ধাই — 
অন্ধবেগে বহুদূরে লঙ্ঘি চলি যাই  
আর তার না পাই উদ্দেশ । 
 
 


 চারি দিকে 
দেখে আজি পূর্ণপ্রাণে মুগ্ধ অনিমিখে 
এই স্তব্ধ নীলাম্বর স্থির শান্ত জল  
মনে হল সুখ অতি সহজ সরল । 

    
    

    
    
    

  

