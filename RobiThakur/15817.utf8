

  
    মেঘনাদবধ কাব্য ১২
                
    
    








  
  

        

      রবীন্দ্র রচনাবলী (:)
    
 
    
    মেঘনাদবধ কাব্য ১২
    
    
    মেঘনাদবধ কাব্য
 
বড়ো ভালো বিরূপাক্ষ বাসেন লক্ষ্মীরে। 
কহিয়ো বৈকুণ্ঠপুরী বহুদিন ছাড়ি 
আছয়ে সে লঙ্কাপুরে কত যে বিরলে 
ভাবয়ে সে অবিরল একবার তিনি 
কী দোষ দেখিয়া তারে না ভাবেন মনে? 
কোন্‌ পিতা দুহিতারে পতিগৃহ হতে 
রাখে দূরে–জিজ্ঞাসিয়ো বিজ্ঞ জটাধরে। 
এখানে ‘বিজ্ঞ জটাধর’ কথাটি পিতার প্রতি কন্যার প্রয়োগ অসহনীয়। ইহার পর ষষ্ঠ সর্গে আরএক স্থলে লক্ষ্মীকে আনা হইয়াছে। এখানে মায়া আসিয়া লক্ষ্মীকে তেজ সংবরণ করিতে বলিলেন। লক্ষ্মী কহিলেন 

কার সাধ্য বিশ্বধ্যেয়া অবহেলে তব 
আজ্ঞা? কিন্তু প্রাণ মন কাঁদে গো স্মরিলে 
এসকল কথা হায় কত যে আদরে 
পূজে মোর রক্ষঃশ্রেষ্ঠ রানী মন্দোদরী 
কী আর কহিব তার?
 
ইহাতে লক্ষ্মীকে অত্যন্ত ভক্তবৎসলা বলিয়া মনে হয় তবে যেন মায়ার আজ্ঞায় ভক্তগৃহ ছাড়িতে বাধ্য হইয়াছেন। আবার সপ্তম সর্গে তিনিই রাবণের বিরুদ্ধে ষড়যন্ত্র করিতেছেন। লক্ষ্মী যে কীরূপ দেবতা তাহা আমরা বুঝিতে পারিলাম না এবং কখনো যে তাঁহাকে পূজা করিতে আমাদের সাহস হইবে তাহারও কোনো সম্ভাবনা দেখিলাম না। মেঘনাদবধে দেবতা ও সাধারণ মনুষ্যের মধ্যে কিছুমাত্র বিভিন্নতা রক্ষিত হয় নাই। ইন্দ্রাদির চরিত্র সমালোচনাকালে পাঠকেরা তাহার প্রমাণ পাইবেন। 

 
গত সংখ্যায় সমালোচনা পড়িয়া কেহ কেহ কহিতেছেন পুরাণে লক্ষ্মী চপলা বলিয়াই বর্ণিত আছেন। কবি যদি পুরাণেরই অনুসরণ করিয়া থাকেন তাহাতে হানি কী হইয়াছে? তাঁহাদের সহিত একবাক্য হইয়া আমরাও স্বীকার করি যে লক্ষ্মী পুরাণে চপলারূপেই বর্ণিত হইয়াছেন কিন্তু চপলা অর্থে কী বুঝায়? আজ আছেন কাল নাই। পুরাণ লক্ষ্মীকে চপলা অর্থে পুরা এরূপ মনে করেন নাই যে আমারই পূজা গ্রহণ করিবেন অথচ আমার বিরুদ্ধে ষড়যন্ত্র করিবেন। এ লুকোচুরি কেবল দেবতা নহে মানব চরিত্রের পক্ষেও কতখানি অসম্মানজনক তাহা কি পাঠকেরা বুঝিতে পারিতেছেন না? কপটতা ও চপলতা দুইটি কথার মধ্যে যে অর্থগত প্রভেদ আছে ইহা বোধ হয় আমাদের নূতন করিয়া বুঝাইতে ইহবে না। মেঘনাদবধের লক্ষ্মীর চরিত্রমধ্যে দুইটি দোষ আছে প্রথম কপটতা দ্বিতীয় পরস্পরবিরোধী ভাব। গুপ্তভাবে রাবণের শত্রুতাসাধন করাতে কপটতা এবং কখনো ভক্তবৎসলা দেখানো ও কখনো তাহার বিপরীতাচারণ করাতে পরস্পরবিরোধী ভাব প্রকাশ পাইতেছে। পাঠকেরা কেহ যদি লক্ষ্মীর পূর্বোক্তরূপ হীনচরিত্র পুরাণ হইতে বাহির করিতে পারেন তবে আমরা আমাদের ভ্রম স্বীকার করিব। কিন্তু যদিও বা পুরাণে ওইরূপ থাকে তথাপি কি রুচিবান কবির নিকট হইতে তাহা অপেক্ষা পরিমার্জিত চিত্র আশা করি না? 
প্রথম সর্গে যখন ইন্দিরা ইন্দ্রজিৎকে তাঁহার ভ্রাতার নিধন সংবাদ শুনাইলেন তখন 

ছিঁড়িলা কুসুমদাম রোষে মহাবলী 
মেঘনাদ ফেলাইয়া কনক বলয় 

    
    

    
    
    

  

