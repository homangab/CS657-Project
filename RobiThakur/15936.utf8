

  
    স্বর্গে চক্রটেবিল বৈঠক২
                
    
    








  
  

        

      রবীন্দ্র রচনাবলী (:)
    
 
    
    স্বর্গে চক্রটেবিল বৈঠক২
    
    
    স্বর্গে চক্রটেবিল বৈঠক

অতএব উক্ত বিভাগের সনাতনী খাতা থেকে আমাদের নাম কেটে নিয়ে টঙ্কেশ্বরী দেবীর নাম বহাল হোক।
	সকলে। তথাস্তু।
	বায়ু। পৃথিবীতে আজকাল পাগলা হাওয়া পলিটিক্সের ঈশান কোণ থেকে সৃষ্টি ছারখার করতে প্রবৃত্ত। আমি আজ চন্দ্রলোকে সমস্ত বিরহিণীদের দীর্ঘনিশ্বাস বহন ক’রে ফিরে যেতে ইচ্ছা করি।
	অশ্বিনীকুমার। সুবিধা হবে না দেব। মর্ত্যের পন্ডিতেরা ঘোষনা করে দিয়েছেন যে চন্দ্র বায়ুর প্রকোপ বৃদ্ধি করেন বটে কিন্তু স্বয়ং তিনি বায়ুহারা।
	বায়ু। নাহয় সেখানে গিয়ে আত্মহত্যা করব।
	ভোলেনাথ। (অর্ধনিমীলিত নেত্রে) আমার চেয়ে গাঁজার মৌতাত অনেক প্রবল পৃথিবীতে এমন সর্বনেশে ওস্তাদের অভাব নেই—সেইসব সংস্কারকদের উপর প্রলয়কাের্যের ভার দিয়ে আমি গঙ্গাধারাভিষেকে মাথা ঠান্ডা করতে পারি। আমার ভূতগুলোর ভার তাঁরাই নিতে পারবেন।
	চিত্রগুপ্ত। মনঃক্ষোভে দেবগনের অভিযোগে অত্যুক্তি প্রকাশ পেয়েছে। যথাযথ তথ্য সংগ্রহের প্রয়োজন বোধ করি। সুরগুরু কোনোদিন সংখ্যাতত্ত্বের আলোচনা করেন নি। সেইজন্যে দেবতাদের গণিত স্বেচ্ছাগণিত। মর্ত্যে দেবগণের অধিকারে কী পরিমাণে খর্বতা ঘটেছে তার নির্ভুল সীমা নির্ণয়ের জন্য স্বপ্নাদেশ দেওয়া হোক কোনো বিশ্ববিদ্যালয়ের সাংখ্যিক প্রমাণবিশারদের মাথায় এ কাজে বৈজ্ঞানিক প্রশান্তি অত্যাবশ্যক।
	বায়ু। এ প্রস্তাবের সমর্থন করি। দেবতাদের হতাশ হবার কারণ নেই। মানুষের বুদ্ধিতে অকস্মাৎ হাওয়াবদল বার বারই দেখতে পাওয়া যায়। বিশেষত দুর্দিনে। দেউলে হবার দিনে মাতনের খরচ বেড়ে ওঠে। মানুষের বুদ্ধিতে সব সময় জোয়ার আসে না—একদা তলার পাঁক বেরিয়ে পড়ে। তখন পান্ডার পদপঙ্কের দাম চড়ে যায় দেবতারাও তার অংশ পান।
	বৃহস্পতি। আশ্বস্ত হলুম। (সরস্বতীর প্রতি) মুখ ম্লান করিবেন না দেবী মানুষের আত্মবুদ্ধির উপর শ্রদ্ধা কমবার সঙ্গে সঙ্গেই দেবীর ভোগের বরাদ্দ বাড়তে থাকে। বুদ্ধিতে ভাঁটার টান প্রবল ভূমন্ডলে এমন দেশ আছে। শীতলা ঠাকরুনও সেই ভরসাতেই মন্দিরত্যাগের আশঙ্কা ছেড়ে দিয়েছেন।
	

    
    

    
    
    

  

