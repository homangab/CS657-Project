

  
    মেঘনাদবধ কাব্য ৩১
                
    
    








  
  

        

      রবীন্দ্র রচনাবলী (:)
    
 
    
    মেঘনাদবধ কাব্য ৩১
    
    
    মেঘনাদবধ কাব্য

পরে দশরথের নিকটে গেলেন 

হেরি দূরে পুত্রবরে রাজর্ষি প্রসারি 
বাহুযুগ (বক্ষঃস্থল আর্দ্র অশ্রুজলে) 

বালী যেমন দেহের সহিত ক্রোধ প্রভৃতি রিপু পরিত্যাগ করিয়া স্বর্গে সুখভোগ করিতেছেন তেমনি দশরথ যদি পৃথিবীর অশ্রুজল পৃথিবীতেই রাখিয়া আসিতেন তো ভালো হইত। শরীর না থাকিলে অশ্রুজল থাকা অসম্ভব আমরা তাহা কল্পনাও করিতে পারি না। এমনকি ইহার কিছু পরে রাম যখন দশরথের পদধূলি লইতে গেলেন তখন তাঁহার পাই খুঁজিয়া পান নাই। এমন অশরীরী আত্মার বক্ষঃস্থল কীরূপে যে অশ্রুজলে আর্দ্র হইয়াছিল তাহা বুঝিয়া উঠা কঠিন। যাহা হউক রামের আর অধিক কিছুই নাই। রামের সম্বন্ধে আরএকটি কথা বলিবার আছে। রাম যে কথায় কথায় ‘ভিখারী রাম’ ‘ভিখারী রাম’ করিয়াছেন সেগুলি আমাদের ভালো লাগে না এইরূপে নিজের প্রতি পরের দয়া উদ্রেক করিবার চেষ্টা অতিশয় হীনতা প্রকাশ করা মাত্র। একজন দরিদ্র বলিতে পারে ‘আমি ভিক্ষুক আমাকে সাহায্য করো।’ একজন নিস্তেজ দুর্বল বলিতে পারে ‘আমি দুর্বল আমাকে রক্ষা করো।’ কিন্তু তেজস্বী বীর সেরূপ বলিতে পারেন না তাহাতে আবার রাম ভিখারীও নহেন তিনি নির্বাসিত বনবাসী মাত্র। 

“ভিখারী রাঘব দূতি বিদিত জগতে।” 
“অমূল রতনে 
রামের ভিখারী রাম অর্পিছে তোমারে।” 
“বাঁচাও করুণাময় ভিখারী রাঘবে।” 	ইত্যাদি 

যাহা হউক রামায়ণের নায়ক মহাবীর রাম মেঘনাদবধ কাব্যের কবি তাঁহার একী দুর্দশা করিয়াছেন। তাঁহার চরিত্রে তিলমাত্র উন্নতভাব অর্পিত হয় নাই এরূপ পরমুখাপেক্ষী ভীরু কোনোকালে যুদ্ধক্ষেত্রে অবতীর্ণ হয় নাই। বাল্যকাল হইতে রামের প্রতি আমাদের এরূপ মমতা আছে যে প্রিয়ব্যক্তির মিথ্যা অপবাদ শুনিলে যেরূপ কষ্ট হয় মেঘনাদবধ কাব্যে রামের কাহিনী পড়িলে সেইরূপ কষ্ট হয়। 
পূর্বেই বলা হইয়াছে রামের চরিত্রে বীরত্ব ও কোমলত্ব সমানরূপে মিশ্রিত আছে। পৌরুষ এবং স্ত্রীত্ব উভয় একাধারে মিশ্রিত হইলে তবে পূর্ণ মনুষ্য সৃজিত হয় বাল্মীকি রামকে সেইরূপ করিতে চেষ্টা করিয়াছেন। মেঘনাদবধে রামের কোমলতা অংশটুকু অপর্যাপ্তরূপে বর্ণিত হইয়াছে কিন্তু পাঠক এমন একটি কথাও কি পাইয়াছেন যাহাতে তাঁহাকে বীর বলিয়া মনে হয়? প্রথম হইতে শেষ পর্যন্ত কেবল বিভীষণের সহিত পরামর্শ করিয়াছেন কেবল লক্ষ্মণের জন্য রোদন করিয়াছেন। ইন্দ্রজিতের সহিত যুদ্ধে প্রেরণ করিবার সময় সংস্কৃত রামায়ণে রাম লক্ষ্মণকে কহিতেছেন
বৎস সেই ভয়াবহ দূরাত্মার (ইন্দ্রজিতের) সমস্ত মায়া অবগত আছি। সেই রাক্ষসাধন দিব্য অস্ত্রধারী এবং সংগ্রামে ইন্দ্র ও অন্যান্য দেবগণকেও বিসংঞ্চ করিতে পারে। সে রথে আরোহণপূর্বক অন্তরীক্ষে বিচরণ করে এবং মেঘাচ্ছন্ন সূর্যের ন্যায় তাহার গতি কেহ জ্ঞাত হইতে পারে না। হে সত্যপরাক্রম অরিন্দম বাণ দ্বারা সেই মহাবীর রাক্ষসকে বধ করো। 
হে বৎস সংগ্রামে দুর্মদ যে বীর বজ্রহস্তকেও পরাজিত করিয়াছে হনুমান জাম্বুবান ও ঋক্ষসৈন্য দ্বারা পরিবৃত হইয়া যাও–তাহাকে বিনাশ করো। বিভীষণ তাহার অধিষ্ঠিত স্থানের সমস্ত অবগত আছেন তিনিও তোমার অনুগমন করিবেন। 
মূল রামায়ণে লক্ষ্মণের শক্তিশেল যেরূপে বর্ণিত হইয়াছে তাহা অনুবাদিত করিয়া নিম্নে উদ্‌ধৃত করা গেল
ভুজগরাজের জিহ্বার ন্যায় প্রদীপ্ত শক্তি রাবণ দ্বারা নিক্ষিপ্ত হইয়া মহাবেগে লক্ষ্মণের বক্ষে নিপতিত হইল। লক্ষ্মণ এই দূরপ্রবিষ্ট শক্তি দ্বারা ভিন্নহৃদয় হইয়া ভূতলে মূর্ছিত হইয়া পড়িলেন। সন্নিহিত রাম তাঁহার এইরূপ অবস্থা দেখিয়া ভ্রাতৃস্নেহে বিষণ্ন হইলেন ও 
    
    

    
    
    

  

