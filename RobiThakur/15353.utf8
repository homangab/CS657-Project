

  
    দ্বিতীয় ভাগ ৫
                
    
    








  
  

        

      রবীন্দ্র রচনাবলী (:)
    
 
    
    দ্বিতীয় ভাগ ৫
    
    
    দ্বিতীয় ভাগ

সুর ক’রে ঐ হাঁক দিয়ে যায়

   আতাওয়ালা নিয়ে ফলের ঝোড়া 

সাড়ে চারটে বেজে ওঠে
ছেলেরা সব বাসায় ছোটে

   হোহো ক’রে উড়িয়ে দিয়ে ধুলো—
  

রোদ্‌দুর যেই আসে প’ড়ে
পুবের মুখে কোথা ওড়ে

  দলে দলে ডাক দিয়ে কাকগুলো।
  

আমি তখন দিনের শেষে
ভারার থেকে নেমে এসে

   আবার ফিরে আসি আপন গাঁয়ে 

জানো না কি আমার পাড়া
যেখানে ওই খুঁটিগাড়া

   পুকুরপাড়ে গাজনতলার বাঁয়ে।
    




অষ্টম পাঠ

আর্মানি গির্জের কাছে আপিস। যাওয়া মুস্কিল হবে। পূর্বদিকের মেঘ ইস্পাতের মতো কালো।  পশ্চিম দিকের মেঘ ঘন নীল। সকালে রৌদ্র ছিল নিশ্চিন্ত ছিলাম। দেখতে দেখতে বিস্তর মেঘ জমেছে। বাদ্‌লা বেশিক্ষণ স্থায়ী না হলে বাঁচি। শরীরটা অসুস্থ আছে। মাথা ধরেছে স্থির হয়ে থাকতে পারছি নে। আপিসের ভাত এখনো হল না। উনানের আগুনটা উস্কিয়ে দাও। ঠাকুর আমার ঝোলে যেন লঙ্কা না দেয়। বঙ্কিমকে আমার অঙ্কের খাতাটা আনতে বোলো। দোতলা ঘরের পালঙ্কের উপর আছে। কঙ্কা খাতা নিয়ে খেলতে গিয়ে তার পাতা ছিঁড়ে দিয়েছে।


নবম পাঠ

বৃষ্টি নামল দেখছি। সৃষ্টিধর ছাতাটা খুঁজে নিয়ে আয় না পেলে ভারী কষ্ট হবে। কেষ্ট শিষ্ট শান্ত হয়ে ঘরে ব’সে থাকো। দুষ্টামি কোরো না। বৃষ্টিতে ভিজলে অসুখ করবে। সঞ্জীবকে ব’লে দেব তোমার জন্যে মিষ্টি লজঞ্চুস এনে দেবে। কালযে তোমাকে খেলার খঞ্জনী দিলাম সেটা হারিয়েছ বুঝি? ও বাড়ি থেকে রঞ্জনকে ডেকে দেব সে তোমার সঙ্গে খেলা করবে। কাঞ্জিলাল ব্যাঙগুলো ঘরের মধ্যে আসেযে ঘর নষ্ট করবে। ওরে তুষ্টু ওদের তাড়িয়ে দে। ঘন মেঘে সব অস্পষ্ট হয়ে এলো। আর দৃষ্টি চলে না।  বোষ্টমী গান গাইতে এসেছে। ওকে নিষ্ঠুর হয়ে বাইরে রেখো না। বৃষ্টিতে ভিজে যাবে কষ্ট পাবে।

    
    

    
    
    

  

