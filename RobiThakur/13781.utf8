

  
    শেষ লেখা  ১২
                
    
    








  
  

        

      রবীন্দ্র রচনাবলী (:)
    
 
    
    শেষ লেখা  ১২
    
    
    ১২

তব জন্মদিবসের দানের উৎসবে 
বিচিত্র সজ্জিত আজি এই 
প্রভাতের উদয়প্রাঙ্গণ । 
নবীনের দানসত্র কুসুমে পল্লবে 
অজস্র প্রচুর । 
প্রকৃতি পরীক্ষা করি দেখে 
ক্ষণে ক্ষণে আপন ভাণ্ডার  
তোমারে সম্মুখে রাখি পেল সে সুযোগ । 
দাতা আর গ্রহীতার যে সংগম লাগি 
বিধাতার নিত্যই আগ্রহ 
আজি তা সার্থক হল  
বিশ্বকবি তাহারি বিস্ময়ে 
তোমারে করেন আশীর্বাদ — 
তাঁর কবিত্বের তুমি সাক্ষীরূপে দিয়েছ দর্শন 
বৃষ্টিধৌত শ্রাবণের 
নির্মল আকাশে । 


    
    

    
    
    

  

