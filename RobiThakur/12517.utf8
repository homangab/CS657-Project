

  
    পূরবী কিশোর প্রেম ১
                
    
    








  
  

        

      রবীন্দ্র রচনাবলী (:)
    
 
    
    পূরবী কিশোর প্রেম ১
    
    
    কিশোর প্রেম

অনেক দিনের কথা সে যে অনেক দিনের কথা

পুরানো এই ঘাটের ধারে

ফিরে এল কোন্‌ জোয়ারে
পুরানো সেই কিশোর প্রেমের করুণ ব্যাকুলতা?

সে
যে
অনেক দিনের কথা।

আজকে মনে পড়েছে সেই নির্জন অঙ্গন।

সেই প্রদোষের অন্ধকারে

এল আমার অধরপারে
ক্লান্ত ভীরু পাখির মতো কম্পিত চুম্বন।

সেদিন নির্জন অঙ্গন।

তখন জানা ছিল না তো ভালোবাসার ভাষা—

যেন প্রথম দখিন বায়ে

শিহর লেগেছিল গায়ে
চাঁপাকুঁড়ির বুকের মাঝে অস্ফুট কোন্‌ আশা

সে যে অজানা
কোন্‌ ভাষা।

সেই সেদিনের আসাযাওয়া আধেক জানাজানি

হঠাৎ হাতে হাতে ঠেকা

বোবা চোখের চেয়ে দেখা
মনে পড়ে ভীরু হিয়ার নাবলা সেই বাণী—

সেই আধেক
জানাজানি।

এই জীবনে সেই তো আমার প্রথম ফাগুন মাস।

ফুটল না তার মুকুলগুলি

শুধু তারা হাওয়ায় দুলি
অবেলাতে ফেলে গেছে চরম দীর্ঘশ্বাস—

আমার প্রথম ফাগুন মাস।




    
    

    
    
    

  

