

  
    যোগাযোগ দ্বিতীয় অঙ্কতৃতীয় দৃশ্য ৩১
                
    
    








  
  

        

      রবীন্দ্র রচনাবলী (:)
    
 
    
    যোগাযোগ দ্বিতীয় অঙ্কতৃতীয় দৃশ্য ৩১
    
    
    যোগাযোগ

কুমুদিনী । না  তোমরা বোসো  আমি দেখে আসি । 
[ প্রস্থান 
মোতির মা । কী করবে বলো দিকি ? বিপ্রদাসবাবুর উপর ওঁর রাগটা যেন ক্রমে ক্রমে বেড়েই উঠছে । 
নবীন । তুমি তো জান না  এ সেই তিন পুরুষ আগেকার আক্রোশ  ঘোষালদের হেরেযাওয়া লজ্জার প্রতিশোধ । ভাগ্যের দৌলতে দাদা আজ চাটুজ্জেদের সবটাকেই দেনার জালে জড়িয়ে ধরেছেন  তাদের আর পালাবার পথ নেই । কিন্তু বউরানী এখনো রয়ে গেছেন তাঁর আয়ত্তের বাইরে । দাদা কিছুতেই তাঁকে নিজের কবলে পাচ্ছেন না । বুঝে উঠতেই পাচ্ছেন না তো আয়ত্তে আনবেন কী তাই বিপ্রদাসের উপরই ওঁর রাগ ফুলে ফুলে উঠছে । ভেবেছেন সেই যেন অন্তরায়  তাই তাকে একেবারে লোপ করে দিতে না পারলে বউরানীকে পাবেন না নিজের মুঠোর মধ্যে সর্বস্ব ক'রে । 

মোতির মা । কিন্তু এই কি তার সহজ উপায় ? এ তো জবরদস্তি ও মেয়ে এ পথ মানবে কেন ? আর ঐশ্বর্য পেতে বড়োঠাকুরের কতদিন সময় লাগল  মন পেতে দুদিন সবুর সইবে না ? ধনলক্ষ্মীর দ্বারে হাঁটাহাঁটি করে মরতে হয়েছে  এ লক্ষ্মীর কাছে হাত পাততে হবে না ? এ কি লুঠ করা সম্পত্তি যে গায়ের জোর দেখালেই কেড়ে নেওয়া যাবে ? এখন তুমি যাও 
নবীন । যাব কোথায় ? 
মোতির মা । বড়োঠাকুরের ডেস্কো খোঁজ করতে যাও । 
 
কুমুদিনীর প্রত্যাবর্তন 
 
মোতির মা । দেখা পেলে দিদি ? 
কুমুদিনী । না  তাঁকে ওঁরা ফিরিয়ে দিয়েছেন ঠাকুরপো  তোমায় একটি কাজ করতে হবে  বলো করবে ? 
নবীন । নিজের অনিষ্ট যদি হয় তো এখনি করব  কিন্তু তোমার অনিষ্ট হলে  কখনোই না । 
কুমুদিনী । আমার আর কত অনিষ্ট হবে ? আমি ভয় করি না । আমার এই বালা বেচে দাদার জন্য স্বস্ত্যেন করাতে হবে । ঠাকুরপো  দাদার জন্যে আর কিছুই তো করতে পারব না  কেবল যদি পারি দেবতার পায়ে তাঁর জন্যে পুজো পাঠিয়ে দেব । 
নবীন । দেবতাকে হাতে করে দিতে হয় না বউরানী  তিনি এমনি নেন । তুমি তাঁকে যে ভক্তি কর তারই পুণ্যে তোমার দাদার জন্যে দিনরাত্রি স্বস্ত্যেন হচ্ছে । তোমার আর কিছু করতে হবে না  কিছু দরকার নেই । 
কুমুদিনী । ঠাকুরপো  সংসারে তোমরা নিজের জোরে কত কাজ করতে পার  আমাদের যে সে জোর খাটাবার জোর নেই ভালোবাসি অথচ নাগাল মেলে না  তাদের কাজ করব কী করে ? দিন কাটে না  কোথাও যে রাস্তা খুঁজে পাই না ঠাকুরপো  কাউকে জান  যিনি আমাকে গুরুর মতো উপদেশ দিতে পারবেন ? 
নবীন । কী হবে বউরানী ? 
কুমুদিনী । নিজের মন নিয়ে যে আর পেরে উঠছি নে । 
নবীন । সে তো তোমার মনের দোষ নয় ভয় কোরো না  তোমার দাদাই তোমাকে উপদেশ দেবেন । 
কুমুদিনী । সেদিন আমার আর আসবে না । 
মোতির মা । ও মা বড়োঠাকুর আপিসে যাবেন না ? 
 
[ সকলের প্রস্থান 
 


    
    

    
    
    

  

