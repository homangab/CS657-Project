

  
    কড়ি ও কোমল - কল্পনামধুপ  , ১
                
    
    








  
  

        

      রবীন্দ্র রচনাবলী (://.-..)
    
 -->
    
    কড়ি ও কোমল - কল্পনামধুপ  , ১
    
    
    কল্পনামধুপ

প্রতিদিন প্রাতে শুধু গুন্ গুন্ গান , 
লালসে অলস-পাখা অলির মতন । 
বিকল হৃদয় লয়ে পাগল পরান 
কোথায় করিতে যায় মধু অন্বেষণ । 
বেলা বহে যায় চলে — শ্রান্ত দিনমান , 
তরুতলে ক্লান্ত ছায়া করিছে শয়ন , 
মুরছিয়া পড়িতেছে বাঁশরির তান , 
সেঁউতি শিথিলবৃন্ত মুদিছে নয়ন । 
কুসুমদলের বেড়া , তারি মাঝে ছায়া , 
সেথা বসে করি আমি কল্পমধু পান — 
বিজনে সৌরভময়ী মধুময়ী মায়া , 
তাহারি কুহকে আমি করি আত্মদান — 
রেণুমাখা পাখা লয়ে ঘরে ফিরে আসি 
আপন সৌরভে থাকি আপনি উদাসী । 

    
    

    
    
    

  

