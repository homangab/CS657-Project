

  
    পূরবী আহ্বান ১
                
    
    








  
  

        

      রবীন্দ্র রচনাবলী (:)
    
 
    
    পূরবী আহ্বান ১
    
    
    আহ্বান

আমারে যে ডাক দেবে এ জীবনে তারে বারংবার

ফিরেছি ডাকিয়া।
সে নারী বিচিত্র বেশে মৃদু হেসে খুলিয়াছে দ্বার

থাকিয়া থাকিয়া।
দীপখানি তুলে ধ’রে মুখে চেয়ে ক্ষণকাল থামি

চিনেছে আমারে।
তারি সেই চাওয়া সেই চেনার আলোক দিয়ে আমি

চিনি আপনারে।

সহস্রের বন্যাস্রোতে জন্ম হতে মৃত্যুর আঁধারে

চলে যাই ভেসে।
নিজেরে হারায়ে ফেলি অস্পষ্টের প্রচ্ছন্ন পাথারে

কোন্‌ নিরুদ্দেশে।
নামহীন দীপ্তিহীন তৃপ্তিহীন আত্মবিস্মৃতির

তমসার মাঝে।
কোথা হতে অকস্মাৎ কর মোরে খুঁজিয়া বাহির

তাহা বুঝি না যে।

তব কণ্ঠে মোর নাম যেই শুনি গান গেয়ে উঠি—

‘আছি আমি আছি।’
সেই আপনার গানে লুপ্তির কুয়াশা ফেলে টুটি

বাঁচি আমি বাঁচি।
তুমি মোরে চাও যবে অব্যক্তের অখ্যাত আবাসে

আলো উঠে জ্বলে—
অসাড়ের সাড়া জাগে নিশ্চল তুষার গলে আসে

নৃত্যকলরোলে।

নিঃশব্দচরণে উষা নিখিলের সুপ্তির দুয়ারে

দাঁড়ায় একাকী
রক্তঅবগুণ্ঠনের অন্তরালে নাম ধরি কারে



    
    

    
    
    

  

