

  
    গীতাঞ্জলি  ১২৭
                
    
    








  
  

        

      রবীন্দ্র রচনাবলী (:)
    
 
    
    গীতাঞ্জলি  ১২৭
    
    
    ১২৭


রাজার মতো বেশে তুমি সাজাও যে শিশুরে 

পরাও যারে মণিরতনহার — 

খেলাধুলা আনন্দ তার সকলি যায় ঘুরে  

বসনভুষণ হয় যে বিষম ভার । 

ছেঁড়ে পাছে আঘাত লাগি  

পাছে ধুলায় হয় সে দাগি  

আপনাকে তাই সরিয়ে রাখে সবার হতে দূরে  

চলতে গেলে ভাবনা ধরে তার — 

রাজার মতো বেশে তুমি সাজাও যে শিশুরে  

পরাও যারে মণিরতনহার । 
 

কী হবে মা অমনতরো রাজার মতো সাজে  


কী হবে ওই মণিরতনহারে । 

দুয়ার খুলে দাও যদি তো ছুটি পথের মাঝে 

রৌদ্রবায়ুধুলাকাদার পাড়ে । 

যেথায় বিশ্বজনের মেলা 

সমস্ত দিন নানান খেলা  

চারি দিকে বিরাট গাথা বাজে হাজার সুরে  

সেথায় সে যে পায় না অধিকার  

রাজার মতো বেশে তুমি সাজাও যে শিশুরে  

পরাও যারে মণিরতনহার । 


    
    

    
    
    

  

