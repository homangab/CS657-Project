

  
    ভগ্নহৃদয়  প্রথম সর্গ ৯
                
    
    








  
  

        

      রবীন্দ্র রচনাবলী (:)
    
 
    
    ভগ্নহৃদয়  প্রথম সর্গ ৯
    
    
    ভগ্নহৃদয় 

ভালো নাহি লাগে বালা
দুটি সখী মিলি হাসিতে হাসিতে
গুন্‌ গুন্‌ গান গাহিতে গাহিতে
মনের মতন গাঁথিব মালা
বল্‌ দেখি সখি হ’ল কি তোর?
হাসিয়া খেলিয়া কুসুম তুলিয়া
করিবি কোথায় ভাবনা ভুলিয়া
কুমারীজীবন ভোর—
তা না একি জ্বালা? মরমে মিশিয়া
আপনার মনে আপনি বসিয়া
সাধ করে এত ভালো লাগে সখি
বিজনে ভাবনাঘোর
তা হবে না সখি না যদি আসিস্‌
 এই কহিলাম তোরে—
যত ফুল আমি আনিয়াছি তুলি
আঁচল ভরিয়া ল’ব সবগুলি
বিপাশার স্রোতে দিব লো ভাসায়ে
একটি একটি করে
মুরলা।       মাথা খা চপলা মোরে জ্বালাস্‌ নে আর
চপলা।       ভালো সই জ্বালাব না চলিনু এবার
[গমনোদ্যম : পুনর্ব্বার ফিরিয়া আসিয়া]

না না সখি এই আঁধার কাননে
একেলা রাখিয়া তোরে
কোথায় যাইব বল্‌ দিখি তুই
যাইব কেমন করে?
তোরে ছেড়ে আমি পারি কি থাকিতে?
ভালোবাসি তোরে কত
আমি যদি সখি হোতেম তোমার
পুরুষ মনের মত
সারাদিন তোরে রাখিতাম ধরে
বেঁধে রাখিতাম হিয়ে

    
    

    
    
    

  

