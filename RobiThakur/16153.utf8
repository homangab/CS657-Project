

  
    ব্যক্তি প্রসঙ্গ পরিশিষ্ট ৯১
                
    
    








  
  

        

      রবীন্দ্র রচনাবলী (:)
    
 
    
    ব্যক্তি প্রসঙ্গ পরিশিষ্ট ৯১
    
    
    পরিশিষ্ট
মোহনদাস করমচাঁদ গান্ধী১

মহাত্মাজী যখন দুই বৎসর পূর্বে এই আমেদাবাদে আপনাদের সহিত বাস করিতেছিলেন তখন আমি একবার এই আশ্রমে আসিয়াছিলাম। তদবধি দিনের পর দিন ধরিয়া আমি সেই শুভদিনের প্রতীক্ষা করিতেছিলাম যে কবে আবার মহাত্মার পদরজঃপূত আশ্রম দর্শন করিয়া কৃতার্থ হইব। এতদিনে আমার বাসনা চরিতার্থ হইয়াছে দেখিয়া আমি আপনাকে ভাগ্যবান বলিয়া মনে করিতেছি। আজ মহাত্মাজী আপনাদের মধ্যে নাই আপনারা তাঁহার অনুপস্থিতির অভাব বৃশ্চিকদংশনের মতো অনুভব করিতেছেন ইহা জানি বলিয়াই আমি সংক্ষেপে দুচার কথা বলিব।

আপনারা সকলে এই আশ্রমে স্বার্থবলিদান করিয়া বাস করিতেছেন। আপনারা ‘সত্য’ কী তাহা উপলদ্ধি করিতে পারিয়াছেন। প্রবৃত্তিতে মানুষকে পশু করিয়া তোলে নিবৃতিই দেবত্ব গঠনের সহায়ক এই ‘সত্য’ আপনারা প্রাণে প্রাণে অনুভব করিয়াছেন।

ত্যাগ কাহাকে বলে? ত্যাগের অর্থ এই যে মানুষের দেহটাই প্রকৃত জীবন নহে আত্মাই প্রকৃত জীবন। পশুর সহিত এই যে পার্থিব জীবন আমরা যাপন করি এই জড় জগৎই কেবল জগৎ নহে কিন্তু আমাদের মধ্যে ইহাপেক্ষা  আরও উচ্চতর যে জীবন লুক্কায়িত আছে সেই জীবনের জন্য আরও উচ্চতর জগতের প্রয়োজন। আমাদের সেই   লুক্কায়িত জীবন অবিনশ্বর— অমর অক্ষয় ও অব্যয়। যে ব্যক্তি এই জড়জগতের স্বার্থকে জয় করিতে পারিয়াছে কেবল সেইই  সেই অমর জীবন  উপভোগ করিতে পারে। প্রত্যেক মানুষকে ‘দ্বিজ’ হইতে হইবে একবার দেহ লইয়া জন্ম গ্রহণ করিতে হহিবে আবার সত্যের আলোক লইয়া অমর জীবণের সন্ধান পাইয়া নূতন জন্ম লাভ করিতে হইবে। যাহারা আপনার মধ্যে অসীমকে উপভোগ করিতে পারে তাহারাই অমর হয়। তাহারাই জানে যে জীবনের কখনো ধ্বংস হয় না। মুরগীর ছানা যেমন ডিম ভাঙিয়া আলোক আনে মানুষ তেমনি আলোক আনিতে পারে— যদি সে স্বার্থের দিম্ব ভাঙিতে পারে— মানুষ যতদিন হইতে বুঝিতে পারিয়াছে যে এই জড় জগৎই চরম জগৎ নহে সেই দিন হইতেই মানুষ এই শৃঙ্খল ভাঙিয়া নূতন জগতের সন্ধানে ফিরিতেছে। পৃথিবীর সমস্ত ধর্মই এই অমর জগতে লোককে লইবার জন্য নানাভাবে আলোক প্রদর্শন করিতেছে। সকল ধর্মেরই উদ্দেশ্য কিন্তু অমর জগতের সন্ধান  দেওয়া। সকল  ধর্মই বলে ত্যাগের দ্বারা সেই অমর জগতে পৌঁছানো যায়। ত্যাগ যদি সত্য সত্য অবলম্বন করা হয় তবে তাহা অমর জগতে মানুষকে লইয়া যায়। এই ত্যাগ অবলম্বন করিতে গেলে কঠোর তপস্যা চাই। এই আশ্রমে আপনারা সেই তপস্যায় নিমগ্ন আছেন। আপনারা নিশ্চয়ই অমৃতলোকের অধিকারী হইবেন। 

মহাত্মাজী আজ আপনাদের মধ্যে নাই কিন্তু তাঁহার আত্মা আপনাদের মধ্যেই বিরাজ করিতেছে। মহাত্মাজী আত্মাকে বিশুদ্ধ করিতে বলিয়াছেন। এই আত্মশুদ্ধিতেই আপনাদের মুক্তি নিহিত।  মহাত্মাজীর বাণী শুধু আপনাদের মধ্যেই আবদ্ধ নাই তাহা বিশ্বের সর্বত্র বিস্তৃত হইয়াছে। অতএব মহাত্মাকে ‘বিশ্বকর্মা’ বলা যাইতে পারে। তিনিই অসীম তাঁহার জ্যোতিঃ আজ সমগ্র বিশ্বে পরিব্যাপ্ত হইয়াছে। প্রতি বিশ্বমানবের হৃদয়ে মহাত্মার জন্য রত্নসিংহাসন প্রতিষ্ঠিত হইয়াছে। যে অসীমময় সে অসীমকে পায়। উপনিষদের ইহাই বাণী। তাঁহাকে মনে ও বাক্যে জানিতে পারিলে বিশ্বকর্মাকে জানা হয়। জীবনটিকে বিশ্বের হিতের জন্য উৎসর্গ করিতে পারিলে সেই বিশ্ববন্ধুকে ধরা যায়।  আপনাদের আশ্রমাশিক্ষাও এই আলোকদানের জন্য প্রতিষ্ঠিত। ব্রহ্মা স্বয়ং ত্যাগ স্বীকার করিয়া এই ব্রহ্মাণ্ড সৃষ্টি করিয়াছিলেন। ত্যাগের দ্বারাই সৃষ্টি হয়— কখনো ধ্বংস হয় না। আমরা এই সত্যটুকু হৃদয়ংগম করিতে পারিলে মহাত্মার হৃদয়ের সহিত আপন হৃদয় এক যোগসূত্রে বাঁধিতে পারিব এবং তখনই প্রকৃত মহাত্মার কর্মের অংশী বলিয়া গণ্য হইব।



    
    

    
    
    

  

