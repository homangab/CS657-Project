

  
    কড়ি ও কোমল  সংযোজন ৯
                
    
    








  
  

        

      রবীন্দ্র রচনাবলী (:)
    
 
    
    কড়ি ও কোমল  সংযোজন ৯
    
    
    কড়ি ও কোমল

 বেঁধে রাখিবার ইচ্ছে 

মনে রাখতে যে মেলাই কাঠখড় চাই  

ভুলে যাবার ভারি সুবিধে  
ভালোবাস যারে কাছে রাখ তারে 

যাহা পাস তারে খুবি দে 
বুঝে কাজ নেই এত শত কথা  

ফিলজফি হোক ছাই 
বেঁচে থাকো তুমি সুখে থাকো বাছা 

বালাই নিয়ে মরে যাই 

চিঠি

শ্রীমতী ইন্দিরা প্রাণাধিকাসু 

স্টীমার ‘ রাজহংস ' । গঙ্গা 


 
চিঠি লিখব কথা ছিল  

দেখছি সেটা ভারি শক্ত । 
তেমন যদি খবর থাকে 

লিখতে পারি তক্ত তক্ত । 
খবর বয়ে বেড়ায় ঘুরে 

খবরওয়ালা ঝাঁকামুটে । 
আমি বাপু ভাবের ভক্ত 

বেড়াই নাকো খবর খুঁটে । 
এত ধুলো  এত খবর 

কলকাতাটার গলিতে 
নাকে চোকে খবর ঢোকে 

দুচার কদম চলিতে । 
এত খবর সয় না আমার 

মরি আমি হাঁপোষে । 
ঘরে এসেই খবরগুলো 

মুছে ফেলি পাপোষে । 
আমাকে তো জানই বাছা 





    
    

    
    
    

  

