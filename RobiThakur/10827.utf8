

  
    চিত্রা  অন্তর্যামী  ৩
                
    
    








  
  

        

      রবীন্দ্র রচনাবলী (:)
    
 
    
    চিত্রা  অন্তর্যামী  ৩
    
    
    চিত্রা 

চিনি না যে পথ সে পথের ‘ পরে 
 চলেছি পাগলবেশে । 
কভু বা পান্থ গহন জটিল  
কভু পিচ্ছল ঘনপঙ্কিল  
কভু সংকটছায়াশঙ্কিল  
 বঙ্কিম দুরগম — 
খরকণ্টকে ছিন্ন চরণ  
ধুলায় রৌদ্রে মলিন বরন  
আশেপাশে হতে তাকায় মরণ 
 সহসা লাগায় ভ্রম । 
তারি মাঝে বাঁশি বাজিছে কোথায়  
কাঁপিছে বক্ষ সুখের ব্যথায়  
তীব্র তপ্ত দীপ্ত নেশায় 
 চিত্ত মাতিয়া উঠে । 
কোথা হতে আসে ঘন সুগন্ধ  
কোথা হতে বায়ু বহে আনন্দ  
চিন্তা ত্যজিয়া পরান অন্ধ 
 মৃত্যুর মুখে ছুটে । 
খ্যাপার মতন কেন এ জীবন  
অর্থ কী তার  কোথা এ ভ্রমণ  
চুপ করে থাকি শুধায় যখন — 
 দেখে তুমি হাস বুঝি । 
কে তুমি গোপনে চালাইছ মোরে 
 আমি যে তোমারে খুঁজি । 
 
 
রাখো কৌতুক নিত্যনূতন 
 ওগো কৌতুকময়ী । 
আমার অর্থ তোমার তত্ত্ব 
 বলে দাও মোরে অয়ি । 
আমি কি গো বীণাযন্ত্র তোমার  
ব্যথায় পীড়িয়া হৃদয়ের তার 


    
    

    
    
    

  

