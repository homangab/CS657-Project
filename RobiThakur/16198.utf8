

  
    বনফুল  ২৪
                
    
    








  
  

        

      রবীন্দ্র রচনাবলী (:)
    
 
    
    বনফুল  ২৪
    
    
    বনফুল

কেন লো— কেন লো— ভুলিব কেন লো—
এত দিন যারে বেসেছিনু ভাল
 হৃদয় পরাণ দেছিনু যারে—
স্থাপিয়া যাহারে হৃদয়াসনে
পূজা করেছিনু দেবতাসনে
 কোন্‌ প্রাণে আজি ভুলিব তারে—

দ্বিগুণ জ্বলুক হৃদয়আগুন।
 দ্বিগুণ বহুক বিষাদধারা।
স্মরণের আভা ফুটুক দ্বিগুণ।
 হোক হৃদিপ্রাণ পাগল পারা।

প্রেমের প্রতিমা আছে যা হৃদয়ে
 মরমশোণিতে আছে যা গাঁথা—
শত শত শত অশ্রু বারিচয়ে
 দিব উপহার দিব রে তথা।

এত দিন যার তরে অবিরল
 কেঁদেছিনু হায় বিষাদভরে
আজিও— আজিও— নয়নের জল
 বরষিবে আঁখি তাহারি তরে।

এত দিন ভাল বেসেছিনু যারে
 হৃদয় পরাণ দেছিনু খুলে—
আজিও রে ভালবাসিব তাহারে
 পরাণ থাকিতে যাব না ভুলে।

হৃদয়ের এই ভগনকুটীরে
 প্রেমের প্রদীপ করেছে আলা—
যেন রে নিবিয়া না যায় কখনো
 সহস্র কেন রে পাইনা জ্বালা।

কেবল দেখিব সেই মুখখানি



    
    

    
    
    

  

