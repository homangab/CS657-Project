

  
    গীতিমাল্য ১৫
                
    
    








  
  

        

      রবীন্দ্র রচনাবলী (:)
    
 
    
    গীতিমাল্য ১৫
    
    
    ১৫

আমি আমায় করব বড়ো

এই তো আমার মায়া—
তোমার আলো রাঙিয়ে দিয়ে

ফেলব রঙিন ছায়া।
তুমি তোমায় রাখবে দূরে
ডাকবে তারে নানা সুরে
আপনারি বিরহ তোমার

আমায় নিল কায়া।

বিরহগান উঠল বেজে

বিশ্বগগনময়।
কত রঙের কান্নাহাসি

কতই আশাভয়।
কত যে ঢেউ ওঠে পড়ে 
কত স্বপন ভাঙে গড়ে 
আমার মাঝে রচিলে যে

আপন পরাজয়।

এই যে তোমার আড়ালখানি

দিলে তুমি ঢাকা
দিবানিশির তুলি দিয়ে

হাজার ছবি আঁকা—
এরি মাঝে আপনাকে যে
বাঁধা রেখে বসলে সেজে
সোজা কিছু রাখলে না সব

মধুর বাঁকে বাঁকা।

আকাশ জুড়ে আজ লেগেছে

তোমার আমার মেলা।
দূরে কাছে ছড়িয়ে গেছে

তোমার আমার খেলা।
তোমার আমার গুঞ্জরণে
বাতাস মাতে কুঞ্জবনে
তোমার আমার যাওয়াআসায়

কাটে সকল বেলা।



    
    

    
    
    

  

