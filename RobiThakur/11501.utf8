

  
    মানসী   পরিত্যক্ত ৩
                
    
    








  
  

        

      রবীন্দ্র রচনাবলী (:)
    
 
    
    মানসী   পরিত্যক্ত ৩
    
    
    মানসী

ঘর হতে বসি করিছ তাদের
 উপহাস পরিহাস।
এত দূরে এনে ফিরিয়া দাঁড়ায়ে
 হাসিছ নিঠুর হাসি
চিরজীবনের প্রিয়তম ব্রত
 চাহিছ ফেলিতে নাশি।

তোমরা আনিয়া প্রাণের প্রবাহ
 ভেঙেছ মাটির আল
তোমরা আবার আনিছ বঙ্গে
 উজান স্রোতের কাল।
নিজের জীবন মিশায়ে যাহারে
 আপনি তুলেছ গড়ি
হাসিয়া হাসিয়া আজিকে তাহারে
 ভাঙিছ কেমন করি
তবে সেই ভালো কাজ নেই তবে
 তবে ফিরে যাওয়া যাক—
গৃহকোণে এই জীবনআবেগ
 করি বসে পরিপাক
সানাই বাজয়ে ঘরে নিয়ে আসি
 আট বরষের বধূ
শৈশবকুঁড়ি ছিঁড়িয়া বাহির
 করি যৌবনমধু
ফুটন্ত নবজীবনের’পরে
 চাপায়ে শাস্ত্রভার
জীর্ণ যুগের ধূলিসাথে তারে
 করে দিই একাকার

বন্ধু এ তব বিফল চেষ্টা
 আর কি ফিরিতে পারি?
শিখরগুহায় আর ফিরে যায়
 নদীর প্রবল বারি?



    
    

    
    
    

  

