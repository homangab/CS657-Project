

  
    জন্মদিনে  ৬
                
    
    








  
  

        

      রবীন্দ্র রচনাবলী (:)
    
 
    
    জন্মদিনে  ৬
    
    
    ৬

কাল প্রাতে মোর জন্মদিনে 
এ শৈলআতিথ্যবাসে 
বুদ্ধের নেপালী ভক্ত এসেছিল মোর বার্তা শুনে । 
ভূতলে আসন পাতি 
বুদ্ধের বন্দনামন্ত্র শুনাইল আমার কল্যাণে — 
গ্রহণ করিনু সেই বাণী । 
এ ধারায় জন্ম নিয়ে যে মহামানব 
সব মানবের জন্ম সার্থক করেছে একদিন  
মানুষের জন্মক্ষণ হতে 
নারায়ণী এ ধরণী 
যাঁর আবির্ভাব লাগি অপেক্ষা করেছে বহু যুগ  
যাঁহাতে প্রত্যক্ষ হল ধরায় সৃষ্টির অভিপ্রায়  
শুভক্ষণে পুণ্যমন্ত্রে 
তাঁহারে স্মরণ করি জানিলাম মনে — 
প্রবেশি মানবলোকে আশি বর্ষ আগে 
এই মহাপুরুষের পুণ্যভাগী হয়েছি আমিও । 


    
    

    
    
    

  

