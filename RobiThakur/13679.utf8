

  
    ছড়ার ছবি  অচলা বুড়ি ১
                
    
    








  
  

        

      রবীন্দ্র রচনাবলী (:)
    
 
    
    ছড়ার ছবি  অচলা বুড়ি ১
    
    
    অচলা বুড়ি

অচলবুড়ি  মুখখানি তার হাসির রসে ভরা 
 স্নেহের রসে পরিপক্ক অতিমধুর জরা । 
 ফুলো ফুলো দুই চোখে তার  দুই গালে আর ঠোঁটে 
 উছলেপড়া হৃদয় যেন ঢেউ খেলিয়ে ওঠে । 
 পরিপুষ্ট অঙ্গটি তার  হাতের গড়ন মোটা  
 কপালে দুই ভুরুর মাঝে উল্‌কিআঁকা ফোঁটা । 
 গাড়িচাপা কুকুর একটা মরতেছিল পথে  
 সেবা ক ' রে বাঁচিয়ে তারে তুলল কোনোমতে । 
 খোঁড়া কুকুর সেই ছিল তার নিত্যসহচর  
 আধপাগলি ঝি ছিল এক  বাড়ি বালেশ্বর । 
 দাদাঠাকুর বলত  “ বুড়ি  জমল কত টাকা  
 সঙ্গে ওটা যাবে না তো  বাক্সে রইল ঢাকা  
 ব্রাহ্মণে দান করতে না চাও নাহয় দাওনাধার  
 জানোই তো এই অসময়ে টাকার কী দরকার । ” 
 বুড়ি হেসে বলে  “ ঠাকুর  দরকার তো আছেই  
 সেইজন্যে ধার না দিয়ে রাখি টাকা কাছেই । ” 
  

 সাঁৎরাপাড়ার কায়েতবাড়ির বিধবা এক মেয়ে  
 এককালে সে সুখে ছিল বাপের আদর পেয়ে । 
 বাপ মরেছে  স্বামী গেছে  ভাইরা না দেয় ঠাঁই — 
 দিন চালাবে এমনতরো উপায় কিছু নাই । 
 শেষকালে সে ক্ষুধার দায়ে  দৈন্যদশার লাজে 
 চলে গেল হাঁসপাতালে রোগীসেবার কাজে । 
 এর পিছনে বুড়ি ছিল  আর ছিল লোক তার 
 কংসারি শীল বেনের ছেলে মুকুন্দ মোক্তার । 
 গ্রামের লোকে ছিছি করে  জাতে ঠেলল তাকে  
 একলা কেবল অচল বুড়ি আদর করে ডাকে । 
 সে বলে  “ তুই বেশ করেছিস যা বলুকনা যেবা  
 ভিক্ষা মাগার চেয়ে ভালো দুঃখী দেহের সেবা । ” 
  
 

    
    

    
    
    

  

