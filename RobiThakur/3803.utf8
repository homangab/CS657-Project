

  
    যোগাযোগ প্রথম অঙ্ক ১
                
    
    








  
  

        

      রবীন্দ্র রচনাবলী (:)
    
 
    
    যোগাযোগ প্রথম অঙ্ক ১
    
    
    যোগাযোগ
প্রথম অঙ্ক
বিপ্রদাস।  কুমু জানলার কাছে সমস্ত সকাল একলা বসে কী করছিস বোন? মানিকতলার তেলকলের বাঁশি শুনছিস? আর দেখছিস ওই রাস্তার ধারে জলের কলের কাছে হিন্দুস্থানী মেয়ের সঙ্গে উড়ে বামুনের ঝগড়া
কুমুদিনী। দাদা আমি ভাবছি কলকাতাটা কী ভয়ানক বড়ো আর আমি তার এক কোণে কতই ছোটো
বিপ্রদাস।  কলকাতা যে অচেনা তাই তো এর বড়োর বড়াই রে। ওকে হৃদয় দিয়ে ঘিরে নিতে পারি নি রে বোন পারি নে। আর আমাদের সেই নুরনগরের পৈতৃক ভিটে সে এর চেয়ে কত ছোটো কিন্তু কত বড়ো। সেই যে পুব আকাশের দিগন্তে ঘন বন সেই যে ধানের খেত পেরিয়ে বালুর চর চর পেরিয়ে নীল জলের রেখা কাশবন বনঝাউয়ের ঝোপ গুণ টানার পথ জেলের নৌকোর খয়েরি রঙের পাল বাঁশঝাড়ের মাথা ছাড়িয়ে উঠেছে গোপীনাথজির মন্দিরচুড়ো সে আমাদের নীলআকাশভরা শ্যামল নুরনগর সে কত বড়ো কিন্তু কত আপন।
কুমুদিনী।  কচি ছেলের কাছে মা যত বড়ো সে আমাদের ততই বড়ো তবুও সে নিতান্ত সহজ আমাদের কাছে নিতান্ত আপনার।
বিপ্রদাস। আর এই কলকাতাটা কোন্‌ দৈত্যইস্কুলের ক্লাসে ময়লা আকাশের বোর্ডের উপর জিয়োমেট্রির খোঁচাওয়ালা আঁককাটা প্রব্লেম। কিন্তু ভয় করলে চলবে না কুমু।
কুমুদিনী।  করব না ভয়।
বিপ্রদাস।  এই শক্ত প্রব্লেম নিয়েই পরীক্ষা পাস করতে হবে।
কুমুদিনী।  নিশ্চয় পাস করব তোমার আশীর্বাদে। শক্তকেই জোরের সঙ্গে মেনে নেব। তুমি আমার জন্য ভেবো না দাদা।
বিপ্রদাস।  কী  জানিস  আমাদের  বাপদাদার  ছিল  সেকেলে  নবাবি  চাল।  আতসবাজির  মতো  সেদিনকার ঐশ্বর্যের ঝলক তাঁরা শূন্যে মিলিয়ে শেষ করে দিয়ে গেছেন। আমাদের জন্যে রেখে গেলেন পোড়া ঐশ্বর্যের ঋণের অঙ্গার। ওইটে সাফ করে যেতে হবে। ভালোই হয়েছে কুমু সেকালের বাবুগিরির নোংরা উচ্ছিষ্ট ভোগ করতে আমরা আসি নি। কী বলিস কুমু?
কুমুদিনী।  হাঁ দাদা ভালোই হয়েছে।
বিপ্রদাস।  আমরা  সহ্য  করতে  জয়  করতে  এসেছি।  ভোগ  করতে  আসি  নি।  সেই  দেউলে  সেকাল  সেই ভূতে পাওয়া হানাবাড়ি তার চেয়ে অনেক ভালো এই পাষাণী কলকাতার নীরস অনাদর।
কুমুদিনী।  ভালো ভালো ঢের ভালো। দাদা তুমি ভাবছ আমাদের চিরদিনের ভিটে ছেড়ে এসে আমি কষ্ট পাচ্ছি— তাই মাঝে মাঝে আমাকে সাহস দিতে চাও। কিন্তু কষ্ট পেলেই বা কী। আমার ঠাকুর আমাকে কষ্ট দিচ্ছেন  তিনি  আমাকে  ভুলতে  দেবেন  না  বলেই।  আমি  ঐশ্বর্যের  কাঙাল  নই।  আমি  চাই  তাঁকেই  আমার প্রাণের ঠাকুরকে। কিন্তু দাদা আমাকে একটি কথা দিতে হবে।
বিপ্রদাস।  কী বল্‌ কুমু।
কুমুদিনী।  তুমি যখন কোনো দুঃখ পাবে আমার কাছে লুকোতে পারবে না। তোমার দুঃখের ভাগ নেব আমি ঐশ্বর্যের ভাগ নাইবা রইল
বিপ্রদাস।  আচ্ছা তাই হবে।


    
    

    
    
    

  

