

  
    সন্ধ্যাসংগীত - সংযোজন,১০
                
    
    








  
  

        

      রবীন্দ্র রচনাবলী (://.-..)
    
 -->
    
    সন্ধ্যাসংগীত - সংযোজন,১০
    
    
    সন্ধ্যাসংগীত

হৃদয়ে জাগিত যেন প্রভাত পবন , 
নূতন জীবন যেন সঞ্চরিত মনে! 
ছেলেবেলাকার যত কবিতা আমার 
সে হাসির কিরণেতে উঠেছিল ফুটি । 
মালতী ছুঁইত মোর হৃদয়ের তার , 
তাইতে শৈশব-গান উঠিত বাজিয়া । 
এমনি আসিত সন্ধ্যা ; শ্রান্ত জগতেরে 
স্নেহময় কোলে তার ঘুম পাড়াইতে । 
সুবর্ণ-সলিলসিক্ত সায়াহ্ন-অম্বরে 
গোধূলির অন্ধকার নিঃশব্দ চরণে 
ছোটো ছোটো তারাগুলি দিত ফুটাইয়া , 
নন্দনবনের যেন চাঁপা ফুল দিয়ে 
ফুলশয্যা সাজাইত সুরবালাদের । 
মালতীরে লয়ে পাশে আসিতাম হেথা ; 
সন্ধ্যার সংগীতস্বরে মিলাইয়া স্বর 
মৃদুস্বরে শুনাতেম শৈশব-কবিতা । 
হর্ষময় গর্বে তার আঁখি উজলিত — 
অবাক ভক্তির ভাবে ধরি মোর হাত 
একদৃষ্টে মুখপানে রহিত চাহিয়া । 
তার সে হরষ হেরি আমারো হৃদয়ে 
কেমন মধুর গর্ব উঠিত উথলি! 
ক্ষুদ্র এক কুটির আছিল আমাদের , 
নিস্তব্ধ-মধ্যাহ্নে আর নীরব সন্ধ্যায় 
দূর হতে তটিনীর কলস্বর আসি 
শান্ত কুটিরের প্রাণে প্রবেশিয়া ধীরে 
করিত সে কুটিরের স্বপন রচনা । 
দুই জনে ছিনু মোরা কল্পনার শিশু — 
বনে ভ্রমিতাম যবে , সুদূর নির্ঝরে 
বনশ্রীর পদধ্বনি পেতাম শুনিতে । 
যাহা কিছু দেখিতাম সকলেরি মাঝে 
জীবন্ত প্রতিমা যেন পেতেম দেখিতে! 
কত জোছনার রাত্রে মিলি দুই জনে 


    
    

    
    
    

  

