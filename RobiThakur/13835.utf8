

  
    ছড়ার ছবি - আকাশপ্রদীপ,১
                
    
    








  
  

        

      রবীন্দ্র রচনাবলী (://.-..)
    
 -->
    
    ছড়ার ছবি - আকাশপ্রদীপ,১
    
    
    আকাশপ্রদীপ

অন্ধকারের সিন্ধুতীরে একলাটি ওই মেয়ে 
 আলোর নৌকা ভাসিয়ে দিল আকাশপানে চেয়ে । 
 মা যে তাহার স্বর্গে গেছে এই কথা সে জানে , 
 ওই প্রদীপের খেয়া বেয়ে আসবে ঘরের পানে । 
 পৃথিবীতে অসংখ্য লোক , অগণ্য তার পথ , 
 অজানা দেশ কত আছে অচেনা পর্বত, 
 তারই মধ্যে স্বর্গ থেকে ছোট্ট ঘরের কোণ 
 যায় কি দেখা যেথায় থাকে দুটিতে ভাইবোন ।
&;&;&; 
 মা কি তাদের খুঁজে খুঁজে বেড়ায় অন্ধকারে , 
 তারায় তারায় পথ হারিয়ে যায় শূন্যের পারে । 
 মেয়ের হাতের একটি আলো জ্বালিয়ে দিল রেখে , 
 সেই আলো মা নেবে চিনে অসীম দূরের থেকে । 
 ঘুমের মধ্যে আসবে ওদের চুমো খাবার তরে 
 রাতে রাতে মা-হারা সেই বিছানাটির ‘পরে ।


    
    

    
    
    

  

