

  
    প্রকৃতির প্রতিশোধ  প্রথম দৃশ্য ২
                
    
    








  
  

        

      রবীন্দ্র রচনাবলী (:)
    
 
    
    প্রকৃতির প্রতিশোধ  প্রথম দৃশ্য ২
    
    
    প্রকৃতির প্রতিশোধ
প্রথম দৃশ্য
গুহা
সন্ন্যাসী
কোথা দিন কোথা রাত্রি কোথা বর্ষ মাস
অবিশ্রাম কালস্রোতে কোথায় বহিছে
সৃষ্টি যেথা ভাসিতেছে তৃণপুঞ্জসম
আঁধারে গুহার মাঝে রয়েছি একাকী
আপনাতে বসে আছি আপনি অটল।
অনাদি কালের রাত্রি সমাধিমগনা
নিশ্বাস করিয়া রোধ পাশে বসে আছে।
শিলার ফাটল দিয়া বিন্দু বিন্দু করি
ঝরিয়া পড়িছে বারি আর্দ্র গুহাতলে।
স্তব্ধ শীতজলে পড়ি অন্ধকারমাঝে
প্রাচীন ভেকের দল রয়েছে ঘুমায়ে।
বাদুড় গুহায় পশি সুদূর হইতে
অমানিশীথের বার্তা আনিছে বহিয়া।
কখনো বা কোনো দিন কে জানে কেমনে
একটি আলোর রেখা কোথা হতে আসে
দিবসের গুপ্তচর রজনীর মাঝে
একটুকু উঁকি মেরে যায় পলাইয়া।
বসে বসে প্রলয়ের মন্ত্র পড়িতেছি
তিল তিল জগতেরে ধ্বংস করিতেছি
সাধনা হয়েছে সিদ্ধ কী আনন্দ আজি।
জগৎকুয়াশামাঝে ছিনু মগ্ন হয়ে
অদৃশ্যে আঁধারে বসি সুতীক্ষ্ম কিরণে
ছিঁড়িয়া ফেলেছি সেই মায়াআবরণ
জগৎ চরণতলে গিয়াছে মিলায়ে—
সহসা প্রকাশ পাই দীপ্ত মহিমায়।
বসে বসে চন্দ্র সূর্য দিয়েছি নিবায়ে


    
    

    
    
    

  

