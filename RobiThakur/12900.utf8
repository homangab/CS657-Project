

  
    আকাশপ্রদীপ  নামকরণ ১
                
    
    








  
  

        

      রবীন্দ্র রচনাবলী (:)
    
 
    
    আকাশপ্রদীপ  নামকরণ ১
    
    
    নামকরণ

একদিন মুখে এল নূতন এ নাম — 

চৈতালিপূর্ণিমা ব ' লে কেন যে তোমারে ডাকিলাম 

সে কথা শুধাও যবে মোরে 

স্পষ্ট ক ' রে 

তোমারে বুঝাই 

 হেন সাধ্য নাই । 

রসনায় রসিয়েছে  আর কোনো মানে 

কী আছে কে জানে । 

জীবনের যে সীমায় 

এসেছ গম্ভীর মহিমায় 

সেথা অপ্রমত্ত তুমি  

পেরিয়েছ ফাল্গুনের ভাঙাভাণ্ড উচ্ছিষ্টের ভুমি  

পৌঁছিয়াছ তপঃশুচি নিরাসক্ত বৈশাখের পাশে  

এ কথাই বুঝি মনে আসে 

না ভাবিয়া আগুপিছু । 

কিংবা এ ধ্বনির মাঝে অজ্ঞাত কুহক আছে কিছু । 

হয়তো মুকুলঝরা মাসে 

পরিণতফলনম্র অপ্রগল্‌ভ যে মর্যাদা আসে 

আম্রডালে  

দেখেছি তোমার ভালে 

সে পূর্ণতা স্তব্ধতামন্থর — 

তার মৌনমাঝে বাজে অরণ্যের চরম মর্মর । 

অবসন্ন বসন্তের অবশিষ্ট অন্তিম চাঁপায় 

মৌমাছির ডানারে কাঁপায় 

নিকুঞ্জের ম্লান মৃদু ঘ্রাণে  

সেই ঘ্রাণ একদিন পাঠায়েছ প্রাণে  

তাই মোর উৎকণ্ঠিত বাণী 

জাগায়ে দিয়েছে নামখানি । 


সেই নাম থেকে থেকে ফিরে ফিরে 

তোমারে গুঞ্জন করি ঘিরে 


    
    

    
    
    

  

