

  
    যোগাযোগচতুর্থ অঙ্ক[ নূতন দৃশ্য ] ৬৭
                
    
    








  
  

        

      রবীন্দ্র রচনাবলী (:)
    
 
    
    যোগাযোগচতুর্থ অঙ্ক[ নূতন দৃশ্য ] ৬৭
    
    
    যোগাযোগ

মোতির মা । সে কী কথা ভাই এখানে তৃতীয় ব্যক্তিটা কে ? তুমি না আমি ? গাড়ি ভাড়া করে ও কি আমাকে দেখতে এসেছে ভেবেছ ? 
কুমুদিনী । না  ওঁর জন্যে খাবার বলে দিই গে । 
[ কুমুদিনীর প্রস্থান 
 
মোতির মা । কিছু খবর আছে বুঝি ? 
নবীন । আছে । দেরি করতে পারলুম না  তোমার সঙ্গে পরামর্শ করতে এলুম । তুমি তো চলে এলে  তার পরে দাদা হঠাৎ আমার ঘরে এসে উপস্থিত । মেজাজটা খুবই খারাপ । সামান্য দামের একটা গিল্টিকরা চুরোটের ছাইদান টেবিল থেকে অদৃশ্য হয়েছে । সম্প্রতি যাঁর অধিকারে সেটা এসেছে তিনি নিশ্চয়ই সেটাকে সোনা বলেই ঠাউরেছেন  নইলে পরকাল খোওয়াতে যাবেন কোন্‌ সাধে ? জান তো  তুচ্ছ একটা জিনিস নড়ে গেলে দাদার বিপুল সম্পত্তির ভিতটাতে যেন নাড়া লাগে  সে তিনি সইতে পারেন না । আজ সকালে আপিসে যাবার সময় আমাকে বলে গেলেন শ্যামাকে দেশে পাঠাতে । আমি খুব উৎ সাহের সঙ্গেই সেই পবিত্র কাজে লেগেছিলুম । ঠিক করেছিলুম তিনি আপিস থেকে ফেরবার আগেই কাজ সেরে রাখব । এমন সময়ে বেলা দেড়টার সময় হঠাৎ দাদা এক দমে আমার ঘরে এসে ঢুকে পড়লেন । বললেন  এখনকার মতো থাক্‌ । যেই ঘর থেকে বেরোতে যাচ্ছেন  আমার ডেস্কের উপর বউরানীর সেই ছবিটি চোখে পড়ল । থম্‌কে গেলেন । বুঝলুম আড় চাহনিটাকে সিধে করে নিয়ে ছবিটিকে দেখতে দাদার লজা বোধ হচ্ছে । বললুম  দাদা  একটু বোসো  একটা ঢাকাই কাপড় তোমাকে দেখাতে চাই । মোতির মার ছোটো ভাজের সাধ  তাই তাকে দিতে হবে । কিন্তু গণেশরাম দামে আমাকে ঠকাচ্ছে বলে বোধ হচ্ছে । তোমাকে দিয়ে সেটা একবার দেখিয়ে নিতে চাই । আমার যতটা আন্দাজ তাতে মনে হয় না তো তেরো টাকা তার দাম হতে পারে । 
 
মোতির মা । ও আবার তোমার মাথায় কোথা থেকে এল ? আমার ছোটো ভাজের সাধ হবার কোনো উপায়ই নেই । তার কোলের ছেলেটির বয়স তো সবে দেড় মাস । বানিয়ে বলতে তোমার আজকাল দেখছি কিছুই বাধে না । এই তোমার নতুন বিদ্যে পেলে কোথায় ? 
নবীন । যেখান থেকে কালিদাস তাঁর কবিত্ব পেয়েছেন  বাণী বীণাপাণির কাছে থেকে । 
মোতির মা । বীণাপাণি তোমাকে যতক্ষণ না ছাড়েন ততক্ষণ তোমাকে নিয়ে ঘর করা যে দায় হবে । 
নবীন । পণ করেছি স্বর্গারোহণকালে নরকদর্শন করে যাব  বউরানীর চরণে এই আমার দান । 
মোতির মা । সাড়ে নটাকা দামের ঢাকাই কাপড় তখনি তখনি তোমার জুটল কোথায় ? 
নবীন । কোথাও না । কুরি মিনিট পরে ফিরে এসে বললুম  গণেশরাম সে কাপড় আমাকে না বলেই ফিরিয়ে নিয়ে গেছে । দাদার মুখ দেখে বুঝলুম  ইতিমধ্যে ছবিটা তাঁর মগজের মধ্যে ঢুকে স্বপ্নের রূপ ধরেছে । কী জানি কেন  পৃথিবীতে আমারই কাছে দাদার একটু আছে চক্ষুলজ্জা  আর কারো হলে ছবিটা ধাঁ করে তুলে নিতে তাঁর বাধত না । 
মোতির মা । তুমিও তো লোভী কম নও । দাদাকে নাহয় সেটা দিতেই । 
নবীন । তা দিয়েছি  কিন্তু সহজ মনে দিই নি । বললেম  দাদা  এই ছবিটা থেকে একটা অয়েল পেণ্টিঙ করিয়ে নিয়ে তোমার শোবার ঘরে রেখে দিলে হয় না ? দাদা যেন উদাসীনভাবে বললে  ‘ আচ্ছা  দেখা যাবে । ' বলেই ছবিটা নিয়ে উপরের ঘরে চলে গেল । তার পরে কী হল ঠিক জানি নে । বোধ করি আপিসে যাওয়া হয় নি  আর ওই ছবিটাও ফিরে পাবার আশা রাখি নে । 
মোতির মা । তোমার বউরানীর জন্যে স্বর্গটাই খোওয়াতে যখন রাজি আছ  তখন নাহয় একখানা ছবিই বা খোওয়ালে । 
নবীন । স্বর্গটা সম্বন্ধে সন্দেহ আছে  ছবিটা সম্বন্ধে একটুও সন্দেহ ছিল না । এমন ছবি দৈবাৎ হয় । যে দুর্লভ লগ্নে ওঁর মুখটিতে লক্ষ্মীর প্রসাদ সম্পূর্ণ নেমেছিল  ঠিক সেই শুভযোগটি ওই ছবিতে ধরা পড়ে গেছে । একএকদিন রাত্তিরে ঘুম থেকে উঠে আলো জ্বালিয়ে ওই ছবিটি দেখেছি । প্রদীপের আলোয় ওর ভিতরকার রূপটি যেন


    
    

    
    
    

  

