

  
    সোনার তরী - সমুদ্রের প্রতি,১
                
    
    








  
  

        

      রবীন্দ্র রচনাবলী (://.-..)
    
 -->
    
    সোনার তরী - সমুদ্রের প্রতি,১
    
    
    সমুদ্রের প্রতি
পুরীতে সমুদ্র দেখিয়া

হে আদিজননী সিন্ধু , বসুন্ধরা সন্তান তোমার , 
একমাত্র কন্যা তব কোলে । তাই তন্দ্রা নাহি আর 
চক্ষে তব , তাই বক্ষ জুড়ি সদা শঙ্কা , সদা আশা , 
সদা আন্দোলন ; তাই উঠে বেদমন্ত্রসম ভাষা 
নিরন্তর প্রশান্ত অম্বরে , মহেন্দ্রমন্দির-পানে 
অন্তরের অনন্ত প্রার্থনা , নিয়ত মঙ্গলগানে 
ধ্বনিত করিয়া দিশি দিশি ; তাই ঘুমন্ত পৃথ্বীরে 
অসংখ্য চুম্বন কর আলিঙ্গনে সর্ব অঙ্গ ঘিরে 
তরঙ্গবন্ধনে বাঁধি , নীলাম্বর অঞ্চলে তোমার 
সযত্নে বেষ্টিয়া ধরি সন্তর্পণে দেহখানি তার 
সুকোমল সুকৌশলে । এ কী সুগম্ভীর স্নেহখেলা 
অম্বুনিধি , ছল করি দেখাইয়া মিথ্যা অবহেলা 
ধীরি ধীরি পা টিপিয়া পিছু হটি যাও দূরে , 
যেন ছেড়ে যেতে চাও ; আবার আনন্দপূর্ণ সুরে 
উল্লসি ফিরিয়া আসি কল্লোলে ঝাঁপায়ে পড় বুকে — 
রাশি রাশি শুভ্রহাস্যে , অশ্রুজলে , স্নেহগর্বসুখে 
র্আদ্র করি দিয়ে যাও ধরিত্রীর নির্মল ললাট 
আশীর্বাদে । নিত্যবিগলিত তব অন্তর বিরাট , 
আদি অন্ত স্নেহরাশি — আদি অন্ত তাহার কোথা রে! 
কোথা তার তল! কোথা কূল! বলো কে বুঝিতে পারে 
তাহার অগাধ শান্তি , তাহার অপার ব্যাকুলতা , 
তার সুগভীর মৌন , তার সমুচ্ছল কলকথা , 
তার হাস্য , তার অশ্রুরাশি! — কখনো-বা আপনারে 
রাখিতে পার না যেন , স্নেহপূর্ণস্ফীতস্তনভারে 
উন্মাদিনী ছুটে এসে ধরণীরে বক্ষে ধর চাপি 
নির্দয় আবেগে ; ধরা প্রচণ্ড পীড়নে উঠে কাঁপি , 
রুদ্ধশ্বাসে ঊর্ধ্বশ্বাসে চীৎকারি উঠিতে চাহে কাঁদি , 
উন্মত্ত স্নেহক্ষুধায় রাক্ষসীর মতো তারে বাঁধি 



    
    

    
    
    

  

