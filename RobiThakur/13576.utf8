

  
    গীতালি ৮০
                
    
    








  
  

        

      রবীন্দ্র রচনাবলী (:)
    
 
    
    গীতালি ৮০
    
    
    ৮০

সারা জীবন দিল আলো 

সূর্য গ্রহ চাঁদ— 
তোমার আশীর্বাদ হে প্রভু  

তোমার আশীর্বাদ । 
মেঘের কলস ভরে ভরে 
প্রসাদবারি পড়ে ঝরে  
সকল দেহে প্রভাতবায়ু 

ঘুচায় অবসাদ— 
তোমার আশীর্বাদ হে প্রভু  

তোমার আশীর্বাদ । 
 
তৃণ যে এই ধুলার'পরে 

পাতে আঁচলখানি  
এই  যে আকাশ চিরনীরব 

অমৃতময় বাণী— 
ফুল যে আসে দিনে দিনে 
বিনা রেখার পথটি চিনে  
এই  যে ভুবন দিকে দিকে 

পুরায় কত সাধ— 
তোমার আশীর্বাদ হে প্রভু  

তোমার আশীর্বাদ । 



    
    

    
    
    

  

