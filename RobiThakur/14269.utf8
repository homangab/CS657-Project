

  
    বিচিত্রিতা  গোয়ালিনী
                
    
    








  
  

        

      রবীন্দ্র রচনাবলী (:)
    
 
    
    বিচিত্রিতা  গোয়ালিনী
    
    
    গোয়ালিনী

হাটেতে চল পথের বাঁকে বাঁকে  
হে গোয়ালিনী  শিশুরে নিয়ে কাঁখে । 

হাটের সাথে ঘরের সাথে 

বেঁধেছ ডোর আপন হাতে 

পরুষ কলকোলাহলের ফাঁকে । 
 
হাটের পথে জানি না কোন্‌ ভুলে 
কৃষ্ণকলি উঠিছে ভরি ফুলে । 

কেনাবেচার বাহনগুলা 

যতই কেন উড়াক ধুলা 

তোমারি মিল সে ওই তরুমূলে । 
 
শালিখপাখি আহারকণাআশে 
মাঠের ‘ পরে চরিছে ঘাসে ঘাসে । 

আকাশ হতে প্রভাতরবি 

দেখিছে সেই প্রাণের ছবি  

তোমারে আর তাহারে দেখে হাসে । 
 
মায়েতে আর শিশুতে দোঁহে মিলে 
ভিড়ের মাঝে চলেছ নিরিবিলে । 

দুধের ভাঁড়ে মায়ের প্রাণ 

মাধুরী তার করিল দান  

লোভের ভালে স্নেহের ছোঁওয়া দিলে । 


    
    

    
    
    

  

