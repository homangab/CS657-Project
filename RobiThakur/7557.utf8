

  
    জাভাযাত্রীর পত্র ৫১
                
    
    








  
  

        

      রবীন্দ্র রচনাবলী (:)
    
 
    
    জাভাযাত্রীর পত্র ৫১
    
    
    ৫

সামনে সমুদ্রের অর্ধচন্দ্রাকার তটসীমা। অনেক দূর পর্যন্ত জল অগভীর জলের রঙে মাটির আভাস সে যেন ধরণীর গেরুয়া আঁচল এলিয়ে পড়েছে। ঢেউ নেই সমস্তদিন জলরাশি এগোয় আর পিছোয় অতি ধীর গমনে। অপ্সরী আসছে চুপি চুপি পিছন থেকে পৃথিবীর চোখ টিপে ধরবে বলে—সোনার রেখায় রেখায় কৌতুকের মুচকেহাসি। 
সামনে বাঁদিকে একদল নারকেলগাছ সুদীর্ঘ গুঁড়ির উপর সিধে হয়ে দাঁড়াতে পারে নি পরস্পরের দিকে তাদের হেলাহেলি। নিত্যদোলায়িত শাখায় শাখায় সূর্যের আলো ওরা ছিটিয়ে ছিটিয়ে দিচ্ছে চঞ্চল ছেলেরা যেমন নদীর ঘাটে জলছোঁড়াছুঁড়ি করে। সকালের আকাশে ওদের এই অবগাহনস্নান। 
এটা একজন চীনীয় ধনীর বাড়ি। আমরা তাঁর অতিথি। প্রশস্ত বারান্দায় বেতের কেদারায় বসে আছি। সমুদ্রের দিক থেকে বুক ভরে বইছে পশ্চিমে হাওয়া। চেয়ে দেখছি আকাশের কোণে কোণে দলভাঙা মেঘগুলি শ্রাবণের কালো উর্দি ছেড়ে ফেলেছে এখন কিছুদিনের জন্যে সূর্যের আলোর সঙ্গে ওদের সন্ধি। আমার অস্পষ্ট ভাবনাগুলোর উপর ঝরে পড়ছে কম্পমান নারকেলপাতার ঝরঝর শব্দের বৃষ্টি বালির উপর দিয়ে ভাঁটার সমুদ্রের পিছুহটার শব্দ ওরই সঙ্গে একই মৃদুস্বরে মেলানো। ওদিকে পাশের ঘরে ধীরেন এসরাজ নিয়ে আপন মনে বাজিয়ে চলেছে—ভৈরোঁ থেকে রামকেলি রামকেলি থেকে ভৈরবী আস্তে আস্তে অকেজো মেঘের মতো খেয়ালের হাওয়ায় বদল হচ্ছে রাগিণীর আকৃতি। 
আজ সকালে মনটা যেন ভাঁটার সমুদ্র তীরের দিকে টানছে তাকে কোন্‌ দিকে তার ঠিকানা নেই। আপনাকে আপন সর্বাঙ্গে সর্বান্তঃকরণে ভরপুর মেলে দিয়ে বসে আছি নিবিড় তরুপল্লবের শ্যামলতায় আবিষ্ট রোদপোয়ানো ওই ছোটো দ্বীপটির মতো। 
আমার মধ্যে এই ঘনীভূত অনুভবটিকে বলা যেতে পারে হওয়ার আনন্দ। রূপে রঙে আলোয় ধ্বনিতে আকাশে অবকাশে ভরেওঠা একটি মূর্তিমান সমগ্রতা আমার চিত্তের উপরে ঘা দিয়ে বলছে “আছি” তারই জগতে আমার চৈতন্য উছলে উঠছে সমুদ্রকল্লোলেরই মতো একতান শব্দ জাগছে ওম্‌ অর্থাৎ এইযে আমি। বিরাট একটা “না” হাঁকরা তার মুখগহ্বর প্রকাণ্ড তার শূন্য—তারই সামনে ওই নারকেলগাছ দাঁড়িয়ে পাতা নেড়ে নেড়ে বলছে এইযে আমি। দুঃসাহসিক সত্তার এই স্পর্ধা গভীর বিস্ময়ে বাজছে আমার মনে আর ধীরেন ওই যে ভৈরবীতে মিড় লাগিয়েছে সেও যেন বিশ্বসত্তার আত্মঘোষণা আপন কম্পমান সুরের ধ্বজাটিকে অসীম শূন্যের মাঝখানে তুলে ধরেছে। 
এই তো হল “হওয়া”। এইখানেই শেষ নেই। এর সঙ্গে আছে করা। সমুদ্র আছে অন্তরে অন্তরে নিস্তব্ধ কিন্তু তার উপরে উপরে উঠছে ঢেউ চলছে জোয়ার ভাঁটা। জীবনে করার বিরাম নেই। এই করার দিকে কত প্রয়াস কত উপকরণ কত আবর্জনা। এরা সব জমে জমে কেবলই গণ্ডি হয়ে ওঠে দেয়াল হয়ে দাঁড়ায়। এরা বাহিরে সমগ্রতার ক্ষেত্রকে অন্তরে পরিপূর্ণতার উপলব্ধিকে টুকরো টুকরো করতে থাকে। অহমিকার উত্তেজনায় কর্ম উদ্ধত হয়ে একান্ত হয়ে আপনাকে সকলের আগে ঠেলে তোলে হওয়ার চেয়ে করা বড়ো হয়ে উঠতে চায়। এতে ক্লান্তি এতে অশান্তি এতে মিথ্যা। বিশ্বকর্মার বাঁশিতে নিয়তই যে ছুটির সুর বাজে এই কারণেই সেটা শুনতে পাই নে সেই ছুটির সুরেই বিশ্বকাজের ছন্দ বাঁধা। 
সেই সুরটি আজ সকালের আলোতে ওই নারকেলগাছের তানপুরায় বাজছে। ওখানে দেখতে পাচ্ছি শক্তির রূপ আর মুক্তির রূপ অনবচ্ছিন্ন এক। এতেই শান্তি এতেই সৌন্দর্য। জীবনের মধ্যে এই মিলনটিই তো খুঁজিকরার চিরবহমান নদীধারায় আর হওয়ার চিরগম্ভীর মহাসমুদ্রে মিলন। এই আত্মপরিতৃপ্ত মিলনটিকে লক্ষ্য করেই গীতা বলেছেন “কর্ম করো ফল চেয়ো না।” এই চাওয়ার


    
    

    
    
    

  

