

  
    চৈতালি  ক্ষণমিলন
                
    
    








  
  

        

      রবীন্দ্র রচনাবলী (:)
    
 
    
    চৈতালি  ক্ষণমিলন
    
    
    ক্ষণমিলন

পরম আত্মীয় বলে যারে মনে মানি
তারে আমি কতদিন কতটুকু জানি
অসীম কালের মাঝে তিলেক মিলনে
পরশে জীবন তার আমার জীবনে।
যতটুকু লেশমাত্র চিনি দুজনায়
তাহার অনন্তগুণ চিনি নাকো হায়।
দুজনের এক জন এক দিন যবে
বারেক ফিরাবে মুখ এ নিখিল ভবে
আর কভু ফিরিবে না মুখোমুখি পথে
কে কার পাইবে সাড়া অনন্ত জগতে
এ ক্ষণমিলনে তবে ওগো মনোহর
তোমারে হেরিনু কেন এমন সুন্দর
মুহূর্তআলোক কেন হে অন্তরতম
তোমারে চিনিনু চিরপরিচিত মম?

    
    

    
    
    

  

