

  
    জন্মদিনে  ১৮
                
    
    








  
  

        

      রবীন্দ্র রচনাবলী (:)
    
 
    
    জন্মদিনে  ১৮
    
    
    ১৮

নানা দুঃখে চিত্তের বিক্ষেপে 
যাহাদের জীবনের ভিত্তি যায় বারংবার কেঁপে  
যারা অন্যমনা  তারা শোনো 
আপনারে ভুলো না কখনো । 
মৃত্যুঞ্জয় যাহাদের প্রাণ  
সব তুচ্ছতার ঊর্ধ্বে দীপ যারা জ্বালে অনির্বাণ  
তাহাদের মাঝে যেন হয় 
তোমাদেরি নিত্য পরিচয় । 
তাহাদের খর্ব কর যদি 
খর্বতার অপমানে বন্দী হয়ে রবে নিরবধি । 
তাদের সন্মানে মান নিয়ো 
বিশ্বে যারা চিরস্মরণীয় । 


    
    

    
    
    

  

