

  
    প্রান্তিক -  ৫
                
    
    








  
  

        

      রবীন্দ্র রচনাবলী (://.-..)
    
 -->
    
    প্রান্তিক -  ৫
    
    
    ৫

 পশ্চাতের নিত্যসহচর , অকৃতার্থ হে অতীত , 
 অতৃপ্ত তৃষ্ণার যত ছায়ামূর্তি প্রেতভূমি হতে 
 নিয়েছ আমার সঙ্গ , পিছু-ডাকা অক্লান্ত আগ্রহে 
 আবেশ-আবিল সুরে বাজাইছ অস্ফুট সেতার , 
 বাসাছাড়া মৌমাছির গুন গুন গুঞ্জরণ যেন 
 পুষ্পরিক্ত মৌনী বনে । পিছু হতে সম্মুখের পথে 
 দিতেছ বিস্তীর্ণ করি অস্তশিখরের দীর্ঘ ছায়া 
 নিরন্ত ধূসরপাণ্ডু বিদায়ের গোধূলি রচিয়া । 
 পশ্চাতের সহচর , ছিন্ন করো স্বপ্নের বন্ধন ; 
 রেখেছ হরণ করি মরণের অধিকার হতে 
 বেদনার ধন যত , কামনার রঙিন ব্যর্থতা — 
 মৃত্যুরে ফিরায়ে দাও । আজি মেঘমুক্ত শরতের 
 দূরে-চাওয়া আকাশেতে ভারমুক্ত চিরপথিকের 
 বাঁশিতে বেজেছে ধ্বনি , আমি তারি হব অনুগামী । 


    
    

    
    
    

  

