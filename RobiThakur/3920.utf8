

  
    যোগাযোগচতুর্থ অঙ্কপ্রথম দৃশ্য ৫৭
                
    
    








  
  

        

      রবীন্দ্র রচনাবলী (:)
    
 
    
    যোগাযোগচতুর্থ অঙ্কপ্রথম দৃশ্য ৫৭
    
    
    যোগাযোগ

খানিক বাদে 
দাদা  তোমার বার্লি খাবার সময় হয়েছে  এনে দিই । 
 
বিপ্রদাস । না  সময় হয় নি । তুই বোস্‌ । কুমু  আমার কাছে খুলে বল্‌  কী রকম চলছে তোদের । 
কুমুদিনী । দাদা  আমি সবই ভুল বুঝেছি  আমি কিছুই জানতুম না । 
 
কুমুর মাথায় হাত বুলিয়ে 
 
বিপ্রদাস । আমি তোকে ঠিকমতো শিক্ষা দিতে পারি নি । মা থাকলে তোকে তোর শ্বশুরবাড়ির জন্যে প্রস্তুত করে দিতে পারতেন । 
কুমুদিনী । আমি বরাবর কেবল তোমাদেরই জানি  এখান থেকে অন্য জায়গা যে এত বেশি তফাত তা আমি মনে করতে পারতুম না । ছেলেবেলা থেকে আমি যাকিছু কল্পনা করেছি সব তোমাদেরই ছাঁচে । তাই মনে একটুও ভয় হয় নি । মাকে অনেক সময়ে বাবা কষ্ট দিয়েছেন জানি  কিন্তু সে ছিল দুরন্তপনা  তার আঘাত বাইরে  ভিতরে নয় । এখানে সমস্তটাই অন্তরে অন্তরে আমার যেন অপমান । 
আচ্ছা  দাদা  স্বামীর 'পরে কোনোমতে মন প্রসন্ন করতে পারছি নে  এটা কি আমার পাপ ? 
বিপ্রদাস । কুমু  তুই তো জানিস  পাপপুণ্য সম্বন্ধে আমার মতামত শাস্ত্রের সঙ্গে মেলে না । ভিন্ন ভিন্ন মানুষের জীবন তার ঘটনায় ও অবস্থায় এতই ভিন্ন হতে পারে যে ভালোমন্দর সাধারণ নিয়ম অত্যন্ত পাকা করে বেঁধে দিলে অনেক সময়ে সেটা নিয়মই হয়  ধর্ম হয় না । 
কুমুদিনী । যেমন মীরাবাইয়ের জীবন । মীরাবাই আপনার যথার্থ স্বামীকে অন্তরের মধ্যে পেয়েছিলেন বলেই সমাজের স্বামীকে মন থেকে ছেড়ে দিতে পেরেছিলেন । কিন্তু সংসারকে ছাড়বার সেই বড়ো অধিকার কি আমার আছে ? 
বিপ্রদাস । কুমু  তোর ঠাকুরকে তুই তো সমস্ত মন দিয়েই পেয়েছিস । 
কুমুদিনী । এক সময়ে তাই মনে করেছিলুম । কিন্তু যখন সংকটে পড়লুম তখন দেখি  প্রাণ আমার কেমন শুকিয়ে গেছে  এত চেষ্টা করছি কিন্তু কিছুতে তাঁকে যেন আমার কাছে সত্য করে তুলতে পারছি নে । আমার সবচেয়ে দুঃখ সেই । 
বিপ্রদাস । কুমু  মনের মধ্যে জোয়ারভাঁটা খেলে । কিছু ভয় করিস নে  রাত্তির মাঝে মাঝে আসে  দিন তা বলে তো মরে না । যা পেয়েছিস  তোর প্রাণের সঙ্গে তা এক হয়ে গেছে । 
কুমুদিনী । সেই আশীর্বাদ করো  তাঁকে যেন না হারাই । নির্দয় তিনি দুঃখ দেন  নিজেকে দেবেন বলেই । 
দাদা  আমার জন্যে ভাবিয়ে আমি তোমাকে ক্লান্ত করছি । 
বিপ্রদাস । কুমু  তোর শিশুকাল থেকে তোর জন্যে ভাবা যে আমার অভ্যেস আজ যদি তোর কথা জানা বন্ধ হয়ে যায়  তোর জন্যে ভাবতে না পাই  তা হলে শূন্য ঠেকে । সেই শূন্যতা হাতড়াতে গিয়েই তো মন ক্লান্ত হয়ে পড়েছে । 

বিপ্রদাসের পায়ে হাত বুলিয়ে দিতে দিতে 
 
কুমুদিনী । আমার জন্যে তুমি কিন্তু কিছু ভেবো না  দাদা । আমাকে যিনি রক্ষা করবেন তিনি ভিতরেই আছেন  আমার বিপদ নেই । 
বিপ্রদাস । আচ্ছা  থাক্‌ ওসব কথা । তোকে যেমন গান শেখাতুম  ইচ্ছে করছে তেমনি করে আজ তোকে শেখাই । 
কুমুদিনী । ভাগ্যি শিখিয়েছিলে দাদা  ওতেই আমাকে বাঁচায় । কিন্তু আজ নয়  তুমি আগে একটু জোর পাও । 


    
    

    
    
    

  

