

  
    কড়ি ও কোমল - বাহু  , ১
                
    
    








  
  

        

      রবীন্দ্র রচনাবলী (://.-..)
    
 -->
    
    কড়ি ও কোমল - বাহু  , ১
    
    
    বাহু

কাহারে জড়াতে চাহে দুটি বাহুলতা , 
কাহারে কাঁদিয়া বলে ‘যেয়ো না যেয়ো না'। 
কেমনে প্রকাশ করে ব্যাকুল বাসনা , 
কে শুনেছে বাহুর নীরব আকুলতা! 
কোথা হতে নিয়ে আসে হৃদয়ের কথা , 
গায়ে লিখে দিয়ে যায় পুলক - অক্ষরে । 
পরশে বহিয়া আনে মরমবারতা , 
মোহ মেখে রেখে যায় প্রাণের ভিতরে । 
কণ্ঠ হতে উতারিয়া যৌবনের মালা 
দুইটি আঙুলে ধরি তুলি দেয় গলে । 
দুটি বাহু বহি আনে হৃদয়ের ডালা , 
রেখে দিয়ে যায় যেন চরণের তলে । 
লতায়ে থাকুক বুকে চির আলিঙ্গন , 
ছিঁড়ো না ছিঁড়ো না দুটি বাহুর বন্ধন । 

    
    

    
    
    

  

