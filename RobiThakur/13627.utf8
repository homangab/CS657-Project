

  
    আরোগ্য - ২
                
    
    








  
  

        

      রবীন্দ্র রচনাবলী (://.-..)
    
 -->
    
    আরোগ্য - ২
    
    
    ২

পরম সুন্দর 
আলোকের স্নান - পুণ্য প্রাতে । 
অসীম অরূপ 
রূপে রূপে স্পর্শমণি 
রসমূর্তি করিছে রচনা , 
প্রতিদিন 
চিরনূতনের অভিষেক 
চিরপুরাতন বেদিতলে । 
মিলিয়া শ্যামলে নীলিমায় 
ধরণীর উত্তরীয় 
বুনে চলে ছায়াতে আলোতে । 
আকাশের হৃৎস্পন্দন 
পল্লবে পল্লবে দেয় দোলা । 
প্রভাতের কন্ঠ হতে মণিহার করে ঝিলিমিলি 
বন হতে বনে । 
পাখিদের অকারণ গান 
সাধুবাদ দিতে থাকে জীবনলক্ষ্মীরে । 
সব - কিছু সাথে মিশে মানুষের প্রীতির পরশ 
অমৃতের অর্থ দেয় তারে , 
মধুময় করে দেয় ধরণীর ধূলি , 
সর্বত্র বিছায়ে দেয় চিরমানবের সিংহাসন । 


    
    

    
    
    

  

