

  
    সঞ্চয়-নামকরণ, ৩
                
    
    








  
  

        

      রবীন্দ্র রচনাবলী (://.-..)
    
 -->
    
    সঞ্চয়-নামকরণ, ৩
    
    
    নামকরণ
শিশুর জন্মদিনে মানুষ জলস্থলঅগ্নিবায়ুর কাছে কৃত জ্ঞ তা নিবেদন করে নাই , জলস্থলঅগ্নিবায়ুর অন্তরে যিনি অদৃশ্য বিরাজমান , তাঁহাকেই প্রণাম করিয়াছে । সেইজন্যই আজ এই শিশুর নামকরণের দিনে মানুষ মানবসমাজকে অর্ঘ্য সাজাইয়া পূজা করে নাই কিন্তু যিনি মানবসমাজের অন্তরে প্রীতিরূপে কল্যাণরূপে অধিষ্ঠিত তাঁহারই আশীর্বাদ সে প্রার্থনা করিতেছে । বড়ো আশ্চর্য মানুষের এই উপলব্ধি এই পূজা , বড়ো আশ্চর্য মানুষের এই অধ্যাত্মলোকে জন্ম , বড়ো আশ্চর্য মানুষের এই দৃশ্য জগতের অন্তর্বর্তী নিকেতন । মানুষের ক্ষুধাতৃষ্ণা আশ্চর্য নহে , মানুষের ধনমান লইয়া কাড়াকাড়ি আশ্চর্য নহে , কিন্তু বড়ো আশ্চর্য — জন্ম হইতে মৃত্যু পর্যন্ত জীবনের পর্বে পর্বে মানুষের সেই অদৃশ্যকে পূজ্য বলিয়া প্রণাম; সেই অনন্তকে আপন বলিয়া আহ্বান । অদ্য এই শিশুটিকে নাম দিবার বেলায় মানুষ সকল নামরূপের আধার ও সকল নামরূপের অতীতকে আপনার এই নিতান্ত ঘরের কাজে এমন করিয়া আমন্ত্রণ করিতে ভরসা পাইল ইহাতেই মানুষ সমস্ত জীবসমাজের মধ্যে কৃতকৃতার্থ হইল — ধন্য হইল এই কন্যাটি , এবং ধন্য হইলাম আমরা । 
    
    

    
    
    

  

