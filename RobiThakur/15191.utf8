

  
    স্ফুলিঙ্গ ২২
                
    
    








  
  

        

      রবীন্দ্র রচনাবলী (:)
    
 
    
    স্ফুলিঙ্গ ২২
    
    
    স্ফুলিঙ্গ 
৭০
লেখা যদি চাও এখনি 

  লিখে দেবে মোর লেখনী । 

সে  লেখা কিন্তু শুধু মসীরেখা 

  সে  কথা কি আজো শেখো নি ? 


 
খেয়াল ঢুকেছে মাথাতে 

  ভরে নেবে কিছু খাতাতে  
     কতক্ষণ হায় 
     ধরে রাখা যায়— 
  
    শিশির পদ্মপাতাতে । 
  


৭১
শান্তা  তুমি শান্তিনাশের ভয় দেখালে মোরে  
সই  করা নাম করবে আদায় ঝগড়া করার জোরে ? 
এই তো দেখি বঁটি হাতে শিউলিতলায় যাওয়া 
আপনি যে ফুল ঝরিয়ে দিল শরৎপ্রাতের হাওয়া । 

৭২
সংগীতের বাণীপথে 

  ছন্দে গাঁথা তব নমস্কৃতি— 

জাগালো অন্তরে মোর 

  প্রেমরসে অভিষিক্ত গীতি । 

 
বসন্তে কোকিল গাহে 

  অলক্ষিত কোন্‌ তরুশাখে— 

দূর অরণ্যের পিক 

  সেই সুরে তারে ফিরে ডাকে । 


৭৩
সায়াহ্নে রবির কর পড়িল গগন নীলিমায় 
মহীরে আশিসবাণী লিখি দিল ললাটসীমায় । 

    
    

    
    
    

  

