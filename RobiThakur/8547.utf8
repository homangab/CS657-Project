

  
    পারস্যে  ৭৩
                
    
    








  
  

        

      রবীন্দ্র রচনাবলী (:)
    
 
    
    পারস্যে  ৭৩
    
    
    পারস্যে ৭

ইতিমধ্যে একদিন প্রধান রাজমন্ত্রীর সঙ্গে দেখা হল। তাঁকে বললুম বহুযুগের উগ্র সংস্কারকে নম্র করে দিয়ে তাঁরা এ রাজ্যে সাম্প্রদায়িক বিদ্বেষবুদ্ধিকে নির্বিষ করেছেন এই দেখে আমি আনন্দিত। 
তিনি বললেন যতটা আমাদের ইচ্ছা ততটা সফলতা এখনো পাই নি। মানুষ তো আমরা সকলেই আমাদের মধ্যে মানুষোচিত সম্বন্ধ সহজ ও ভদ্র না হওয়াই অদ্ভুত। 
আমি যখন বললুম পারস্যের বর্তমান উন্নতিসাধনা একদিন হয়তো ভারতবর্ষের দৃষ্টান্তস্থল হতে পারে তিনি বললেন রাষ্ট্রীয় অবস্থা সম্বন্ধে ভারতবর্ষ ও পারস্যের মধ্যে প্রভেদ বিস্তর। মনে রাখতে হবে পারস্যের জনসংখ্যা এক কোটি বিশ লাখ ভারতবর্ষের ত্রিশ কোটির উপর–এবং সেই ত্রিশ কোটি বহুভাগে বিভক্ত। পারস্যের সমস্যা অনেক বেশি সরল কেননা আমরা জাতিতে ধর্মে ভাষায় এক। আমাদের প্রধান কাজ হচ্ছে শাসনব্যবস্থাকে নির্দোষ এবং সম্যক উপযোগী করে তোলা। 
আমি বললুম দেশের প্রকাণ্ড আয়তনটাই তার প্রকাণ্ড শত্রু। চীন ভারতবর্ষ তার প্রমাণ। জাপান ছোটো বলে এত শীঘ্র বড়ো হয়েছে। স্বভাবতই ঐক্যবদ্ধ অন্য সভ্যদেশের রাষ্ট্রনীতি ভারতবর্ষে খাটবে না। এখানকার বিশেষ নীতি নানা দ্বন্দ্বের ভিতর দিয়ে এখানেই উদ্‌ভাবিত হবে। 
তিনি চলে গেলে আমি বসে বসে ভাবতে লাগলুম ঐক্যটাই আমাদের দেশে সব প্রথম ও সব চেয়ে বেশি চাই অথচ ঐটের বাধা আমাদের হাড়ে হাড়ে। ভারতীয় মুসলমানের গোঁড়ামি নিজের সমাজকে নিজের মধ্যে একান্ত কঠিন করে বাঁধে বাইরেকে দূরে ঠেকায় হিন্দুর গোঁড়ামি নিজের সমাজকে নিজের মধ্যে হাজারখানা করে তার উপরেও বাইরের সঙ্গে তার অনৈক্য। এই দুই বিপরীতধর্মী সম্প্রদায়কে নিয়ে আমাদের দেশ। এ যেন দুই যমজ ভাই পিঠে পিঠে জোড়া একজনের পা ফেলা আরএকজনের পা ফেলাকে প্রতিবাদ করতেই আছে। দুইজনকে সম্পূর্ণ বিচ্ছিন্ন করাও যায় না সম্পূর্ণ এক করাও অসাধ্য। 
কয়েকজন মোল্লা এলেন আমার সঙ্গে দেখা করতে। প্রধান মোল্লা প্রশ্ন করলেন নানা জাতির নানা ধর্মগ্রন্থে নানা পথ নির্দেশ করে তার মধ্য থেকে সত্যপথ নির্ণয় করা যায় কী উপায়ে। 
আমি বললুম ঘরের দরজা জানালা সব বন্ধ করে যদি কেউ জিজ্ঞাসা করে ‘আলো পাব কী উপায়ে’ তাকে কেউ উত্তর দেয় চকমকি ঠুকে–কেউ বলে তেলের প্রদীপ কেউ বলে মোমের বাতি কেউ বলে ইলেকট্রিক আলো জ্বেলে। সেইসব উপকরণ ও প্রণালী নানাবিধ তার ব্যয় যথেষ্ট তার ফল সমান নয়। যারা পুঁথি সামনে রেখে কথা কয় না যাদের সহজ বুদ্ধি তারা বলে দরজা খুলে দাও। ভালো হও ভালোবাসো ভালো করো এইটেই হল পথ। যেখানে শাস্ত্র এবং তত্ত্ব এবং আচারবিচারের কড়াক্কড়ি সেখানে ধার্মিকদের অধ্যবসায় কথাকাটাকাটি থেকে শুরু করে গলাকাটাকাটিতে গিয়ে পৌঁছয়। 
মোল্লার পক্ষে তর্কের উদ্যম ফুরোয় নি কিন্তু আমার আর সময় ছিল না।


    
    

    
    
    

  

