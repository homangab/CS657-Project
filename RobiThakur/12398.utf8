

  
    পরিশেষ  সংযোজন ২৭
                
    
    








  
  

        

      রবীন্দ্র রচনাবলী (:)
    
 
    
    পরিশেষ  সংযোজন ২৭
    
    
    প্রার্থনা
কামনায় কামনায় দেশে দেশে যুগে যুগান্তরে 
নিরন্তর নিদারুণ দ্বন্দ্ব যবে দেখি ঘরে ঘরে 
প্রহরে প্রহরে  দেখি অন্ধ মোহ দুরন্ত প্রয়াসে 
বুভুক্ষার বহ্নি দিয়ে ভস্মীভূত করে অনায়াসে 
নিঃসহায় দুর্ভাগার সকরুণ সকল প্রত্যাশা  
জীবনের সকল সম্বল  দুঃখীর আশ্রয়বাসা 
নিশ্চিন্তে ভাঙিয়া আনে দুর্দাম দুরাশাহোমানলে 
আহুতিইন্ধন জোগাইতে  নিঃসংকোচ গর্বে বলে  
আত্মতৃপ্তি ধর্ম হতে বড়ো  দেখি আত্মম্ভরী প্রাণ 
তুচ্ছ করিবারে পারে মানুষের গভীর সম্মান 
গৌরবের মৃগতৃষ্ণিকায়  সিদ্ধির স্পর্ধার তরে 
দীনের সর্বস্ব সার্থকতা দলি দেয় ধূলি ' পরে 
জয়যাত্রাপথে  দেখি ধিক্কারে ভরিয়া উঠে মন  
আত্মজাতিমাংসলুব্ধ মানুষের প্রাণনিকেতন 
উন্মীলিছে নখে দন্তে হিংস্র বিভীষিকা  চিত্ত মম 
নিষ্কৃতিসন্ধানে ফিরে পিঞ্জরিত বিহঙ্গমসম  
মুহূর্তে মুহূর্তে বাজে শৃঙ্খলবন্ধনঅপমান 
সংসারের । হেনকালে জ্বলি উঠে বজ্রাগ্নিসমান 
চিত্তে তাঁর দিব্যমূর্তি  সেই বীর রাজার কুমার 
বাসনারে বলি দিয়া বিসর্জিয়া সর্ব আপনার 
বর্তমানকাল হতে নিষ্ক্রমিলা নিত্যকালমাঝে 
অনন্ত তপস্যা বহি মানুষের উদ্ধারের কাজে 
অহমিকাবন্দীশালা হতে । ভগবান বুদ্ধ তুমি  
নির্দয় এ লোকালয়  এ ক্ষেত্রই তব জন্মভূমি । 
ভরসা হারাল যারা  যাহাদের ভেঙেছে বিশ্বাস  
তোমারি করুণাবিত্তে ভরুক তাদের সর্বনাশ — 
আপনারে ভুলে তারা ভুলুক দুর্গতি । আর যারা 
ক্ষীণের নির্ভর ধ্বংস করে  রচে দুর্ভাগ্যের কারা 
দুর্বলের মুক্তি রুধি  বোসো তাহাদেরি দুর্গদ্বারে 
তপের আসন পাতি  প্রমাদবিহ্বল অহংকারে 
পড়ুক সত্যের দৃষ্টি  তাদের নিঃসীম অসম্মান 
তব পুণ্য আলোকেতে লভুক নিঃশেষ অবসান । 


    
    

    
    
    

  

