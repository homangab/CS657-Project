

  
    মেঘনাদবধ কাব্য ২৮
                
    
    








  
  

        

      রবীন্দ্র রচনাবলী (:)
    
 
    
    মেঘনাদবধ কাব্য ২৮
    
    
    মেঘনাদবধ কাব্য

লক্ষ্মণ বুঝাইলেন যে দেবতারা যখন আমাদের প্রতি সদয় তখন কিসের ভয়। বিভীষণ কহিলেন যে লঙ্কার রাজলক্ষ্মী তাঁহাকে স্বপ্নে কহিয়াছিলেন যে তিনি শীঘ্রই প্রস্থান করিবেন অতএব ভয় করিবার কোনো প্রয়োজন নাই। কিন্তু রাম কাঁদিয়া উঠিলেন–

উত্তরিলা সীতানাথ সজল নয়নে 
‘স্মরিলে পূর্বের কথা রক্ষকুলোত্তম 
আকুল পরান কাঁদে। কেমনে ফেলিব 
এ ভ্রাতৃরতনে আমি এ অতল জলে? ’ 
ইত্যাদি 


কিছুতেই কিছু হইল না রামের ভয় কিছুতেই ঘুচিল না অবশেষে আকাশবাণী হইল। 

উচিত কি তব কহো হে বৈদেহীপতি 
সংশয়িতে দেববাক্য দেবকুলপ্রিয় 
তুমি?
 
অবশেষে আকাশে চাহিয়া দেখিলেন যে অজগরের সহিত একটা ময়ূর যুদ্ধ করিতেছে কিন্তু যুদ্ধে অজগর জয়ী ও ময়ূর নিহত হইল। এতক্ষণে রাম শান্ত হইলেন ও লক্ষ্মণকে যুদ্ধসজ্জায় সজ্জিত করিয়া দিলেন। লক্ষ্মণ যুদ্ধে যাইবার সময় রাম একবার দেবতার কাছে প্রার্থনা করিলেন একবার বিভীষণকে কাতরভাবে কহিলেন 

সাবধানে যাও মিত্র। অমূল রতনে 
রামের ভিখারী রাম অর্পিছে তোমারে 
রথীবর 
 
বিভীষণ কহিলেন কোনো ভয় নাই। ইন্দ্রজিৎশোকে অধীর হইয়া যখন রাবণ সৈন্যসজ্জায় আদেশ দিলেন তখন রাক্ষসসৈন্যকোলাহল শুনিয়া রাম আপনার সৈন্যাধ্যক্ষগণকে ডাকাইয়া আনিলেন ও তাহাদিগকে সম্বোধন করিয়া কহিলেন–

‘পুত্রশোকে আজি 
বিকল রাক্ষসপতি সাজিছে সত্বরে 
         
রাখো গো রাঘবে আজি এ ঘোর বিপদে। 
স্ববন্ধুবান্ধবহীন বনবাসী আমি 
ভাগ্যদোষে তোমরা হে রামের ভরসা 
বিক্রম প্রতাপ রণে। 
কুল মান প্রাণ মোর রাখো হে উদ্ধারি 
রঘুবন্ধু রঘুবধূ বদ্ধা কারাগারে 
রক্ষছলে স্নেহপণে কিনিয়াছ রামে 
তোমরা বাঁধো হে আজি কৃতজ্ঞতাপাশে 
রঘুবংশে দাক্ষিণাত্য দাক্ষিণ্য প্রকাশি’ 
নীরবিলা রঘুনাথ সজল নয়নে। 
 
    
    

    
    
    

  

