

  
    স্মরণ  ৩
                
    
    








  
  

        

      রবীন্দ্র রচনাবলী (:)
    
 
    
    স্মরণ  ৩
    
    
    ৩

 
প্রেম এসেছিল  চলে গেল সে যে খুলি দ্বার — 
 
আর কভু আসিবে না । 
 
বাকি আছে শুধু আরেক অতিথি আসিবার  
 
তারি সাথে শেষ চেনা । 
 
সে আসি প্রদীপ নিবাইয়া দিবে এক দিন  
 
তুলি লবে মোরে রথে — 
 
নিয়ে যাবে মোরে গৃহ হতে কোন্‌ গৃহহীন 
 
গ্রহতারকার পথে । 
  
  
 
ততকাল আমি একা বসি রব খুলি দ্বার  
 
কাজ করি লব শেষ । 
 
দিন হবে যবে আরেক অতিথি আসিবার 
 
পাবে না সে বাধালেশ । 
 
পূজা  আয়োজন সব সারা হবে একদিন  
 
প্রস্তুত হয়ে রব — 
 
নীরবে বাড়ায়ে বাহু  দুটি সেই গৃহহীন 
 
অতিথিরে বরি লব । 
  
  
 
যে জন আজিকে ছেড়ে চলে গেল খুলি দ্বার 
 
সেই বলে গেল ডাকি  
 
‘ মোছো আঁখিজল  আরেক অতিথি আসিবার 
 
এখনো রয়েছে বাকি । ' 
 
সেই বলে গেল  ‘ গাঁথা সেরে নিয়ো একদিন 
 
জীবনের কাঁটা বাছি  
 
নবগৃহ  মাঝে বহি এনো  তুমি গৃহহীন  
 
পূর্ণ মালিকাগাছি । ' 


    
    

    
    
    

  

