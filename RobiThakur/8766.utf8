

  
    বানানপ্রসঙ্গ ৫
                
    
    








  
  

        

      রবীন্দ্র রচনাবলী (:)
    
 
    
    বানানপ্রসঙ্গ ৫
    
    
    বানানপ্রসঙ্গ

“লুকোচুরি” হওয়াই সংগত উহার স্বভাব নষ্ট করিয়া উহার মধ্যে কৃত্রিম ভদ্রভাব চালাইবার চেষ্টা সাধু নহে।১

১০
বিশ্ববিদ্যালয়ের বানানবিধির সম্বন্ধে দুটিমাত্র আপত্তি। কখনো কোনো আমারি তোমারি আজো প্রভৃতি শব্দে অন্তস্বর যুক্ত থাকিবে। দ্বিতীয় ছোটো বড়ো কালো ভালো প্রভৃতি বিশেষণ পদের অন্তস্বর লোপ করা অবৈধ হবে বলে মনে করি।২

১১
হইয়ো করিয়োতে ‘য়’ লাগিয়ো। রানীতে ঈ। গয়লানী প্রভৃতি শব্দে আমি দীর্ঘ ঈ দিই নে তার কারণ এ প্রত্যয় সংস্কৃত প্রত্যয় নয়। এক হিসাবে প্রাকৃত বাংলায় স্ত্রীলিঙ্গের প্রত্যয় নেই। আমরা বিড়ালীও বলি নে বেড়ালনীও বলি নে কুকুরীও বাংলা নয় কুকুরনীও নয়। বাঘিনী বলি উটনী বলি নে। বাঘিনী সংস্কৃত ব্যাকরণ মতে শুদ্ধ নয়। বামনী বলি কিন্তু বদ্যিনী বলি নে কায়েৎনী বলি। বস্তুত বাঘিনী ছাড়া কোনো জন্তুশব্দের স্ত্রীলিঙ্গ বাংলায় দুর্লভ। পাঁঠী আছে ভেড়ী বলে কিনা জানি নে হাঁস কাক পায়রা (মুরগী আছে)কোকিল দোয়েলে স্ত্রীলিঙ্গ প্রত্যয় বর্জিত। বাংলায় যদি সাধারণ কোনো প্রত্যয় থাকত তা হলে সর্বত্রই খাটত। এইজন্যে আমি বাংলা স্ত্রীজাতিসূচক কথাগুলিকে খাস বাংলা নিয়মেই ব্যবহার করতে চাই—খাস বাংলা হচ্ছে হ্রস্ব ই। সংস্কৃত ইন্‌প্রত্যয়ের যেখানে নকল করি সেখানেও আমার মন সায় দেয় না যেমন ইংরেজি ফারসি ইত্যাদি। তৎসম শব্দে দীর্ঘ ঈ দিতে আমরা বাধ্য—কিন্তু তদ্ভব শব্দে আমাদের স্বরাজ খাটবে না কেন?৩

১ সুরেন্দ্রমোহন ভট্টাচার্য বেদান্তশাস্ত্রীকে লিখিত পত্র 
২ কিশোরীমোহন সাঁতরাকে লিখিত পত্র
৩কিশোরীমোহন সাঁতরাকে লিখিত পত্র


    
    

    
    
    

  

