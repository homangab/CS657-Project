

  
    কড়ি ও কোমল - স্বপ্নরুদ্ধ , ১
                
    
    








  
  

        

      রবীন্দ্র রচনাবলী (://.-..)
    
 -->
    
    কড়ি ও কোমল - স্বপ্নরুদ্ধ , ১
    
    
    স্বপ্নরুদ্ধ

নিষ্ফল হয়েছি আমি সংসারের কাজে , 
লোকমাঝে আঁখি তুলে পারি না চাহিতে । 
ভাসায়ে জীবনতরী সাগরের মাঝে 
তরঙ্গ লঙ্ঘন করি পারি না বাহিতে । 
পুরুষের মতো যত মানবের সাথে 
যোগ দিতে পারি নাকো লয়ে নিজ বল , 
সহস্র সংকল্প শুধু ভরা দুই হাতে 
বিফলে শুকায় যেন লক্ষ্মণের ফল । 
আমি গাঁথি আপনার চারি দিক ঘিরে 
সূক্ষ্ম রেশমের জাল কীটের মতন । 
মগ্ন থাকি আপনার মধুর তিমিরে , 
দেখি না এ জগতের প্রকাণ্ড জীবন । 
কেন আমি আপনার অন্তরালে থাকি ! 
মুদ্রিত পাতার মাঝে কাঁদে অন্ধ আঁখি । 

    
    

    
    
    

  

