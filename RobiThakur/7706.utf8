

  
    আত্মপরিচয়- ১, ১০
                
    
    








  
  

        

      রবীন্দ্র রচনাবলী (://.-..)
    
 -->
    
    আত্মপরিচয়- ১, ১০
    
    
    আত্মপরিচয় ১
জিনিসকে এক পাশে ঠেলিয়া রাখিতে পারি নাই । এই সীমার মধ্যেই , এই প্রত্যক্ষের মধ্যেই , অনন্তের যে প্রকাশ তাহাই আমার কাছে অসীম বিস্ময়াবহ । আমি এই জলস্থল তরুলতা পশুপক্ষী চন্দ্রসূর্য দিনরাত্রির মাঝখান দিয়া চোখ মেলিয়া চলিয়াছি , ইহা আশ্চর্য । এই জগৎ তাহার অণুতে পরমাণুতে , তাহার প্রত্যেক ধূলিকণায় আশ্চর্য । আমাদের পিতামহগণ যে অগ্নিবায়ু-সূর্যচন্দ্র-মেঘবিদ্যুৎকে দিব্যদৃষ্টি দ্বারা দেখিয়াছিলেন , তাঁহারা যে সমস্তজীবন এই অচিন্তনীয় বিশ্বমহিমার মধ্য দিয়া সজীব ভক্তি ও বিস্ময় লইয়া চলিয়া গিয়াছিলেন , বিশ্বের সমস্ত স্পর্শই তাঁহাদের অন্তরবীণায় নব নব স্তবসংগীত ঝংকৃত করিয়া তুলিয়াছিল — ইহা আমার অন্তঃকরণকে স্পর্শ করে । সূর্যকে যাহারা অগ্নিপিণ্ড বলিয়া উড়াইয়া দিতে চায় তাহারা যেন জানে যে , অগ্নি কাহাকে বলে । পৃথিবীকে যাহারা জলরেখাবলয়িত মাটির গোলা বলিয়া স্থির করিয়াছে তাহারা যেন মনে করে যে , জলকে জল বলিলেই সমস্ত জল বোঝা গেল এবং মাটিকে মাটি বলিলেই সে মাটি হইয়া যায়! 
প্রকৃতিসম্বন্ধে আমার পুরাতন তিনটি পত্র হইতে তিন জায়গা তুলিয়া দিব — 
এমন সুন্দর দিনরাত্রিগুলি আমার জীবন থেকে প্রতিদিন চলে যাচ্ছে — এর সমস্তটা গ্রহণ করতে পারছি নে! এই সমস্ত রঙ , এই আলো এবং ছায়া , এই আকাশব্যাপী নিঃশব্দ সমারোহ , এই দ্যুলোকভূলোকের মাঝখানের সমস্ত-শূন্য-পরিপূর্ণ-করা শান্তি এবং সৌন্দর্য — এর জন্যে কি কম আয়োজন চলছে! কতবড়ো উৎসবের ক্ষেত্রটা! এতবড়ো আশ্চর্য কাণ্ডটা প্রতিদিন আমাদের বাইরে হয়ে যাচ্ছে , আর আমাদের ভিতরে ভালো করে তার সাড়াই পাওয়া যায় না! জগৎ থেকে এতই তফাতে আমরা বাস করি! লক্ষ লক্ষ যোজন দূর থেকে লক্ষ লক্ষ বৎসর ধরে অনন্ত অন্ধকারের পথে যাত্রা করে একটি তারার আলো এই পৃথিবীতে এসে পৌঁছয় , আর আমাদের অন্তরে এসে প্রবেশ করতে পারে না! মনটা যেন আরো শতলক্ষ যোজন দূরে! রঙীন সকাল এবং রঙিন সন্ধ্যাগুলি দিগ্‌বধূদের ছিন্ন কণ্ঠহার হতে এক-একটি মানিকের মতো সমুদ্রের জলে খসে খসে পড়ে যাচ্ছে , আমাদের মনের মধ্যে একটাও এসে পড়ে না! যে পৃথিবীতে এসে পড়েছি , এখানকার মানুষগুলি সব অদ্ভূত জীব । এরা কেবলই দিনরাত্রি নিয়ম এবং দেয়াল গাঁথছে — পাছে দুটো চোখে কিছু দেখতে পায় এইজন্যে পর্দা টাঙিয়ে দিচ্ছে — বাস্তবিক পৃথিবীর জীবগুলো ভারি অদ্ভূত । এরা যে ফুলের গাছে এক-একটি ঘেরাটোপ পরিয়ে রাখে নি , চাঁদের নীচে চাঁদোয়া খাটায় নি , সেই আশ্চর্য! এই স্বেচ্ছা-অন্ধগুলো বন্ধ পালকির মধ্যে চড়ে পৃথিবীর ভিতর দিয়ে কী দেখে চলে যাচ্ছে! 
এক সময়ে যখন আমি এই পৃথিবীর সঙ্গে এক হয়ে ছিলেম , যখন আমার উপর সবুজ ঘাস উঠত , শরতের আলো এসে পড়ত , সূর্যকিরণে আমার সুদূরবিস্তৃত শ্যামল অঙ্গের প্রত্যেক রোমকূপ থেকে যৌবনের সুগন্ধ উত্তাপ উত্থিত হতে থাকত , আমি কত দূরদূরান্তর দেশদেশান্তরের জলস্থল ব্যাপ্ত করে উজ্জ্বল আকাশের নীচে নিস্তব্ধভাবে শুয়ে পড়ে থাকতেম , তখন শরৎসূর্যালোকে আমার বৃহৎ সর্বাঙ্গে যে-একটি আনন্দরস , যে-একটি জীবনীশক্তি অত্যন্ত অব্যক্ত অর্ধচেতন এবং অত্যন্ত প্রকাণ্ড বৃহৎ-ভাবে সঞ্চারিত হতে থাকত , তাই যেন খানিকটা মনে পড়ে । আমার এই-যে মনের ভাব , এ যেন এই প্রতিনিয়ত অঙ্কুরিত মুকুলিত পুলকিত সূর্যসনাথ আদিম পৃথিবীর ভাব । যেন আমার এই চেতনার প্রবাহ পৃথিবীর প্রত্যেক ঘাসে এবং গাছের শিকড়ে শিকড়ে শিরায় শিরায় ধীরে ধীরে প্রবাহিত হচ্ছে , সমস্ত শস্যক্ষেত্র রোমাঞ্চিত হয়ে উঠছে , এবং নারকেল গাছের প্রত্যেক পাতা জীবনের আবেগে থর থর করে কাঁপছে । 
এই পৃথিবীটি আমার অনেক দিনকার এবং অনেক জন্মকার ভালোবাসার লোকের মতো আমার কাছে চিরকাল নতুন । ...আমি বেশ মনে করতে পারি , বহুযুগ পূর্বে তরুণী পৃথিবী সমুদ্রস্নান থেকে সবে মাথা তুলে উঠে তখনকার নবীন সূর্যকে বন্দনা করছেন — তখন আমি এই পৃথিবীর নূতন মাটিতে কোথা থেকে এক প্রথম জীবনোচ্ছ্বাসে গাছ হয়ে পল্লবিত হয়ে উঠেছিলাম । তখন পৃথিবীতে জীবজন্তু কিছুই ছিল না , বৃহৎ সমুদ্র দিনরাত্রি দুলছে এবং অবোধ মাতার মতো আপনার নবজাত ক্ষুদ্র ভূমিকে মাঝে 


    
    

    
    
    

  

