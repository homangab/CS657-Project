

  
    স্মরণ  ২৩
                
    
    








  
  

        

      রবীন্দ্র রচনাবলী (:)
    
 
    
    স্মরণ  ২৩
    
    
    ২৩

জ্বালো ওগো জ্বালো ওগো সন্ধ্যাদীপ জ্বালো
হৃদয়ের এক প্রান্তে ওইটুকু আলো
      স্বহস্তে জাগায়ে রাখো। তাহারি পশ্চাতে
    আপনি বসিয়া থাকো আসন্ন এ রাতে
  যতনে বাঁধিয়া বেণী সাজি রক্তাম্বরে
  আমার বিক্ষিপ্ত চিত্ত কাড়িবার তরে
   জীবনের জাল হতে। বুঝিয়াছি আজি
বহুকর্মকীর্তিখ্যাতি আয়োজনরাজি
   শুষ্ক বোঝা হয়ে থাকে সব হয় মিছে
  যদি সেই স্তূপাকার উদ্‌যোগের পিছে
    না থাকে একটি হাসি নানা দিক হতে
   নানা দর্প নানা চেষ্টা সন্ধ্যার আলোতে
  এক গৃহে ফিরে যদি নাহি রাখে স্থির
 একটি প্রেমের পায়ে শ্রান্ত নতশির।


    
    

    
    
    

  

