

  
    পরিশেষ  সংযোজন ২৫
                
    
    








  
  

        

      রবীন্দ্র রচনাবলী (:)
    
 
    
    পরিশেষ  সংযোজন ২৫
    
    
    আশীর্বাদ
শ্রীমান দিনেন্দ্রনাথ ঠাকুরের
জন্মদিবসে

প্রথম পঞ্চাশ বর্ষ রচি দিক প্রথম সোপান
দ্বিতীয় পঞ্চাশ তাহে গৌরবে করুক অভ্যুত্থান।


তোমার মুখর দিন হে দিনেন্দ্র লইয়াছে তুলি 

আপনার দিগ‌্‌দিগন্তে রবির সংগীতরশ্মিগুলি 
 প্রহর করিয়া পূর্ণ। মেঘে মেঘে তারি লিপি লিখে 
 বিরহমিলনবাণী পাঠাইলে বহু দূর দিকে 
 উদার তোমার দান। রবিকর করি মর্মগত 
 বনস্পতি আপনার পত্রপুষ্পে করে পরিণত 
 তাহারি নৈবেদ্য দিয়ে বসন্তের রচে আরাধনা 
 নিত্যোৎসবসমারোহে। সেইমতো তোমার সাধনা। 
 রবির সম্পদ হত নিরর্থক তুমি যদি তারে 
 না লইতে আপনার করি যদি না দিতে সবারে। 
 সুরে সুরে রূপ নিল তোমা'পরে স্নেহ সুগভীর 
 রবির সংগীতগুলি আশীর্বাদ রহিল রবির। 


    
    

    
    
    

  

