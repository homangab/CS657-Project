

  
    কনিকা১৮
                
    
    








  
  

        

      রবীন্দ্র রচনাবলী (:)
    
 
    
    কনিকা১৮
    
    
    কনিকা
       ভক্তিভাজন

রথযাত্রা লোকারণ্য মহা ধুমধাম
ভক্তেরা লুটায়ে পথে করিছে প্রণাম।
পথ ভাবে আমি দেব রথ ভাবে আমি
মূর্তি ভাবে আমি দেব—হাসে অন্তর্যামী।
 
  
	ক্ষুদ্রের দম্ভ

শৈবাল দিঘিরে বলে উচ্চ করি শির
লিখে রেখো এক ফোঁটা দিলেম শিশির।
 
     
   সন্দেহের কারণ

কত বড়ো আমি কহে নকল হীরাটি।—
তাই তো সন্দেহ করি নহ ঠিক খাঁটি।
 

নিরাপদ নীচতা

তুমি নীচে পাঁকে পড়ি ছড়াইছ পাঁক
যে জন উপরে আছে তারি তো বিপাক।
 
  	
   পরিচয়

দয়া বলে কে গো তুমি মুখে নাই কথা?
অশ্রুভরা আঁখি বলে আমি কৃতজ্ঞতা।
 
  
	অকৃতজ্ঞ

ধ্বনিটিরে প্রতিধ্বনি সদা ব্যঙ্গ করে
ধ্বনি কাছে ঋণী সে যে পাছে ধরা পড়ে।
 

    
    

    
    
    

  

