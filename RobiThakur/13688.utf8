

  
    আরোগ্য - ২০
                
    
    








  
  

        

      রবীন্দ্র রচনাবলী (://.-..)
    
 -->
    
    আরোগ্য - ২০
    
    
    ২০

বিশুদাদা — 
দীর্ঘবপু , দৃঢ়বাহু , দুঃসহ কর্তব্যে নাহি বাধা , 
বুদ্ধিতে উজ্জ্বল চিত্ত তার 
সর্বদেহে তৎপরতা করিছে বিস্তার । 
তন্দ্রার আড়ালে 
রোগক্লিষ্ট ক্লান্ত রাত্রিকালে 
মূর্তিমান শক্তির জাগ্রত রূপ প্রাণে 
বলিষ্ঠ আশ্বাস বহি আনে , 
নির্নিমেষ নক্ষত্রের মাঝে 
যেমন জাগ্রত শক্তি নিঃশব্দ বিরাজে 
অমোঘ আশ্বাসে 
সুপ্ত রাত্রে বিশ্বের আকাশে । 
যখন শুধায় মোরে , দুঃখ কি রয়েছে কোনোখানে 
মনে হয় , নাই তার মানে — 
দুঃখ মিছে ভ্রম , 
আপন পৌরুষে তারে আপনি করিব অতিক্রম । 
সেবার ভিতরে শক্তি দুর্বলের দেহে করে দান 
বলের সম্মান । 


    
    

    
    
    

  

