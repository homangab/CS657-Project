

  
    পরিশেষ  শান্ত  ১
                
    
    








  
  

        

      রবীন্দ্র রচনাবলী (:)
    
 
    
    পরিশেষ  শান্ত  ১
    
    
    শান্ত 
বিদ্রূপবাণ উদ্যত করি 

এসেছিল সংসার  

নাগাল পেল না তার । 

আপনার মাঝে আছে সে অনেক দূরে । 

শান্ত মনের স্তব্ধ গহনে 

ধ্যানের বীণার সুরে 

রেখেছে তাহারে ঘিরি । 

হৃদয়ে তাহার উচ্চ উদয়গিরি । 

সেথা অন্তরলোকে 

সিন্ধুপারের প্রভাতআলোক



জ্বলিছে তাহার চোখে । 

সে আলোকে এই বিশ্বের রূপ 

অপরূপ হয়ে জাগে । 

তার দৃষ্টির আগে 

বিরূপ বিকল খণ্ডিত যতকিছু 


বিদ্রোহ ছেড়ে বিরাটের পায়ে 

করে এসে মাথা নিচু । 
 
 সিন্ধুতীরের
শৈলতটের ‘ পরে 

হিংসামুখর তরঙ্গদল 

যতই আঘাত করে — 

কঠোর বিরোধ রচি তুলে তত 

অতলের মহালীলা  

 ফেনিল
নৃত্যে দামামা বাজায় শিলা । 

হে শান্ত  তুমি অশান্তিরেই 

মহিমা করিছ দান । 

গর্জন এসে তোমার মাঝারে 

হল ভৈরব গান । 

তোমার চোখের গভীর আলোকে 

অপমান হল গত 

সন্ধ্যামেঘের তিমিররন্ধ্রে 

দীপ্ত রবির মতো । 


    
    

    
    
    

  

