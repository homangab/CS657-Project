

  
    অনুবাদ কবিতা ম্যাক‍্‌বেথ্ ৩
                
    
    








  
  

        

      রবীন্দ্র রচনাবলী (:)
    
 
    
    অনুবাদ কবিতা ম্যাক‍্‌বেথ্ ৩
    
    
    অনুবাদ কবিতা
দৃশ্য : গুহা । মধ্যে ফুটন্ত কটাহ । বজ্র । তিনজন ডাকিনী । 

১ম ডা — কালো বেড়াল তিনবার 
 
করেছিল চী ৎ কার । 
 ২য় ডা — তিনবার আর একবার 
 
সজারুটা ডেকেছিল । 
 ৩য় ডা — হার্পি বলে আকাশ তলে 
 
‘ সময় হোল' ‘সময় হোল ' 
 ১ম ডা — আয় রে কড়া ঘিরে ঘিরে 
 
বেড়াই মোরা ফিরে ফিরে 
 
বিষমাখা ওই নাড়ি ভুঁড়ি 
 
কড়ার মধ্যে ফেল্‌ রে ছুঁড়ি । 
 
ব্যাং একটা ঠান্ডা ভুঁয়ে 
 
একত্রিশ দিন ছিল শুয়ে  
 
হয়েছে সে বিষে পোরা 
 
কড়ার মধ্যে ফেল্‌ব মোরা । 
 সকলে — দ্বিগুণ দ্বিগুণ দ্বিগুণ খেটে 
 
কাজ সাধি আয় সবাই জুটে । 
 
দ্বিগুণ দ্বিগুণ জ্বল্‌রে আগুন 
 
ওঠরে কড়া দ্বিগুণ ফুটে । 
 ২য় ডা — জলার সাপের মাংস নিয়ে 
 
সিদ্ধ কর কড়ায় দিয়ে । 
 
গির্গিটি  চোক ব্যাঙ্গের পা  
 
টিকটিকি  ঠ্যাং পেঁচার ছা । 
 
কুত্তোর জিব  বাদুড় রোঁয়া  
 
সাপের জিব আর শুওর শোঁয়া । 
 
শক্ত ওষুধ কোরতে হবে 
 
টগ্‌বগিয়ে ফোটাই তবে । 
 সকলে — দ্বিগুণ দ্বিগুণ দ্বিগুণ খেটে 
 
কাজ সাধি আয় সবাই জুটে । 
 
দ্বিগুণ দ্বিগুণ জ্বলরে আগুন 
 
ওঠ্‌রে কড়া দ্বিগুণ ফুটে । 
 


    
    

    
    
    

  

