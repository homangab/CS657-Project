

  
    কড়ি ও কোমল - বাসনার ফাঁদ, ১
                
    
    








  
  

        

      রবীন্দ্র রচনাবলী (://.-..)
    
 -->
    
    কড়ি ও কোমল - বাসনার ফাঁদ, ১
    
    
    বাসনার ফাঁদ

যারে চাই তার কাছে আমি দিই ধরা , 
সে আমার না হইতে আমি হই তার । 
পেয়েছি বলিয়ে মিছে অভিমান করা , 
অন্যেরে বাঁধিতে গিয়ে বন্ধন আমার । 
নিরখিয়া দ্বারমুক্ত সাধের ভাণ্ডার 
দুই হাতে লুটে নিই রত্ন ভূরি ভূরি — 
নিয়ে যাব মনে করি , ভারে চলা ভার , 
চোরা দ্রব্য বোঝা হয়ে চোরে করে চুরি । 
চিরদিন ধরণীর কাছে ঋণ চাই , 
পথের সম্বল ব ' লে জমাইয়া রাখি , 
আপনারে বাঁধা রাখি সেটা ভুলে যাই — 
পাথেয় লইয়া শেষে কারাগারে থাকি । 
বাসনার বোঝা নিয়ে ডোবে - ডোবে তরী — 
ফেলিতে সরে না মন , উপায় কী করি! 

    
    

    
    
    

  

