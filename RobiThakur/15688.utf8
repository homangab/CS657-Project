

  
    গেটে ও তাঁহার প্রণয়িনীগণ ১
                
    
    








  
  

        

      রবীন্দ্র রচনাবলী (:)
    
 
    
    গেটে ও তাঁহার প্রণয়িনীগণ ১
    
    
    গেটে ও তাঁহার প্রণয়িনীগণ

গেটের বোধ হয় বিশেষ পরিচয় দিবার আবশ্যক নাই। যিনি জর্মানসাহিত্যের অহংকার ও অলংকারস্বরূপ যিনি ‘ফস্ট’ নামক নাটক লিখিয়া মানব হৃদয়ের সূক্ষ্মতম শিরা পর্যন্ত কাঁপাইয়া তুলিয়াছিলেন যিনিই প্রথমে য়ুরোপমণ্ডলে আমাদের শকুন্তলার আদর বর্ধিত করিয়াছিলেন তাঁর নূতন পরিচয় কী দিব?–কিন্তু তিনি অদ্বিতীয়রূপে সূক্ষ্মদর্শী ও বহুদর্শী হইয়াও জীবনে কতদূর দুঃখ যন্ত্রণা ভোগ করিয়াছিলেন তাহা দেখাইবার জন্য পাঠকদের সম্মুখে তাঁহার প্রেমকাহিনী আজ উদ্‌ঘাটিত করিতেছি
গেটে তাঁহার পঞ্চদশ বৎসর বয়স হইতে মৃত্যুকাল পর্যন্ত ভালোবাসিয়া আসিয়াছেন অথছ বিয়াত্রিচে বা লরার ন্যায় তাঁহার একটি প্রণয়িনীরও নাম করিতে পারিলাম না। দান্তে ও পিত্রার্কার প্রেম প্রেমের আদর্শ আর গেটের প্রেম পার্থিব অর্থাৎ সাধারণ। শুদ্ধ যে গেটের দুর্বল প্রেম নিরাশা ও উপেক্ষা সহিয়াই স্থির থাকিতে পারে না এমন নহে সে প্রেমের স্বভাব এই যে তাহার আশা পূর্ণ হইলেই সে আর থাকিতে পারে না। গেটের প্রেম এক দ্বারে নিরাশ হইলে অমনি আরএক দ্বারে যাইত আবার আশা পূর্ণ হইলেও থাকিত না। গেটের পক্ষে আশাপূর্ণতা ও নৈরাশ্য উভয়ই সমান কার্য করিত এ প্রেমের উপায় কী? গেটের জীবনে একএকটি প্রেমআখ্যান শেষ হইলে অমনি তাহা লইয়া তিনি নাটক রচনা করিতেন দান্তে বা পিত্রার্কার ন্যায় কবিতা লিখিতেন না। বাস্তব ঘটনাই নাটকের প্রাণ আদর্শ জগৎই কবিতার বিলাসভূমি। যাহা হইয়া থাকে নাটককারেরা তাহা লক্ষ করেন–যাহা হওয়া উচিত কবিদের চক্ষে তাহাই প্রতিভাত হয়। গেটে তাঁহার নিজের প্রেম নাটকে গ্রথিত করিতে পারিতেন সাধারণ লোকেরা তাহাতে তাঁহার নিজহৃদয়ের আভাস পাইত। কিন্তু বিয়াত্রিচের প্রতিঅভিবাদনে দান্তের হৃদয়ে যে ভাবতরঙ্গ উঠিত তাহা তিনি কবিতাতেই প্রকাশ করিতে পারিতেন তাহা দান্তে ভিন্ন আর কাহারও মুখে সাজিত না। 
গেটে কহেন বাল্যকালে তিনি ফুলের পাপড়ি ছিঁড়িয়া দেখিতেন তাহা কীরূপে সজ্জিত আছে–পাখির পালক ছিঁড়িয়া ছিঁড়িয়া দেখিতেন তাহা ডানার উপর কীরূপে গ্রথিত আছে। বেটিনা তাঁহার প্রণয়িনীদের মধ্যে একজন। তিনি বলেন রমনীর হৃদয় লইয়াও গেটে সেইরূপ করিয়া দেখিতেন। তিনি তাহাদের প্রেম উদ্রেক করিতেন–এবং প্রেমকাহিনী সর্বাঙ্গসুন্দর করিবার জন্য কল্পনার সাহায্যে নিজেও কিয়ৎপরিমাণে প্রেম অনুভব করিতেন কিন্তু সে প্রেম তাঁহার ইচ্ছাধীন প্রয়োজন অতীত হইলেই সে প্রেম দূর করিতে তাঁহার বড়ো একটা কষ্ট পাইতে হয় নাই। গেটে নিজেই কহেন যদি বা প্রেম লইয়া তাঁহার হৃদয়ে কখনো আঘাত লাগিত সে বিষয়ে একটি নাটক লিখিলেই সমস্ত চুকিয়া যাইত।১ যতখানি পর্যন্ত ভালোবাসিলে কোনো আশঙ্কার সম্ভাবনা নাই গেটে ততখানি পর্যন্ত ভালোবাসিতেন তাহার ঊর্ধ্বে আর নহে। 
বাল্যকাল হইতেই গেটের সকল শ্রেণীর লোকদের রীতিনীতি পর্যবেক্ষণ করিয়া দেখিবার ভাব ছিল। এই কারণে তিনি একএক সময় অত্যন্ত নীচ শ্রেণীর লোকদের সহিত মিশিতেন। তিনি পঞ্চদশ বৎসর বয়সে একবার এইরূপ এক শ্রেণীর লোকদের মধ্যে একটি রাত্রিভোজে উপস্থিত ছিলেন। অভ্যাগতগণ বার বার মদ্য প্রার্থনা করিলে দাসীর পরিবর্তে একটি বালিকা আসিল। সে মৃদু হাস্যে নমস্কার করিয়া কহিল–‘দাসী অসুস্থা শুইতে গিয়াছে আপনাদের কী প্রয়োজন আমাকে অনুমতি করুন’ এই রমণীকে দেখিয়া গেটের হৃদয় অতিশয় মুগ্ধ হইল–তিনি তাহাকে অতিশয় সুন্দরী দেখিলেন–তাহার বসন ভূষণ গঠন তাহার টুপিটি পর্যন্ত তাঁহার বড়ো ভালো লাগিল। গেটে এই প্রথম প্রেমে পড়িলেন। গেটে তাহার বাড়িতে যাইবার কোনো ছুতা না পাইয়া গির্জায় গিয়া উপাসনার সময় তাহাকেই দেখিতেন। কিন্তু তথাপি উপাসনা ভঙ্গ হইলে পর তাহার সহিত কথা কহিতে বা তাহার সঙ্গ লইতে সাহস করিতেন না এবং অন্য প্রেমিকদের ন্যায় দূর হইতে তাহার নমস্কার পাইয়াই পরিতৃপ্ত হইতেন–পরিতৃপ্ত না হউন সুখী 

    
    

    
    
    

  

