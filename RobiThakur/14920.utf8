

  
    জীবনস্মৃতি- ঘর ও বাহির, ৬
                
    
    








  
  

        

      রবীন্দ্র রচনাবলী (://.-..)
    
 -->
    
    জীবনস্মৃতি- ঘর ও বাহির, ৬
    
    
    ঘর ও বাহির

ভাবিতাম, একটার পর আর-একটা  বাঁশ  যদি  ঠুকিয়া  ঠুকিয়া  পোঁতা  যায়,  এমনি  করিয়া  অনেক  বাঁশ  পোঁতা  হইয়া  গেলে  পৃথিবীর  খুব গভীরতম  তলাটাকে  হয়তো  একরকম  করিয়া  নাগাল  পাওয়া  যাইতে  পারে।  মাঘোৎসব  উপলক্ষে  আমাদের উঠানের চারিধারে সারি সারি করিয়া কাঠের থাম পুঁতিয়া তাহাতে ঝাড় টাঙানো হইত। পয়লা মাঘ হইতেই এজন্য  উঠানে  মাটি-কাটা  আরম্ভ  হইত।  সর্বত্রই  উৎসবের  উদ্যোগের  আরম্ভটা  ছেলেদের  কাছে  অত্যন্ত ঔৎসুক্যজনক।  কিন্তু  আমার  কাছে  বিশেষভাবে  এই  মাটি-কাটা  ব্যাপারের  একটা  টান  ছিল।  যদিচ  প্রত্যেক বৎসরই মাটি কাটিতে দেখিয়াছি— দেখিয়াছি, গর্ত বড়ো হইতে হইতে একটু একটু করিয়া সমস্ত মানুষটাই গহ্বরের  নীচে  তলাইয়া  গিয়াছে,  অথচ  তাহার  মধ্যে  কোনোবারই  এমন-কিছু  দেখা  দেয়  নাই  যাহা  কোনো রাজপুত্র বা পাত্রের পুত্রের পাতালপুর-যাত্রা সফল করিতে পারে, তবুও প্রত্যেক বারেই আমার মনে হইত, একটা রহস্যসিন্ধুকের ডালা খোলা হইতেছে। মনে হইত, যেন আর-একটু খুঁড়িলেই হয়— কিন্তু বৎসরের পর বৎসর  গেল,সেই  আর-একটুকু  কোনোবারেই  খোঁড়া  হইল  না।  পর্দায়  একটুখানি  টান  দেওয়াই  হইল  কিন্তু তোলা  হইল  না।  মনে  হইত,  বড়োরা  তো  ইচ্ছা  করিলেই  সব  করাইতে  পারেন,  তবে  তাঁহারা  কেন  এমন অগভীরের  মধ্যে  থামিয়া বসিয়া আছেন—  আমাদের  মতো শিশুর আজ্ঞা  যদি  খাটিত,  তাহা হইলে পৃথিবীর গূঢ়তম সংবাদটি এমন উদাসীনভাবে মাটিচাপা পড়িয়া থাকিত না। আর, যেখানে আকাশের নীলিমা তাহারই পশ্চাতে  আকাশের  সমস্ত  রহস্য,  সে-চিন্তাও  মনকে  ঠেলা  দিত।  যেদিন  বোধোদয়১ পড়াইবার  উপলক্ষে পণ্ডিতমহাশয় বলিলেন, আকাশের ঐ নীল গোলকটি কোনো-একটা বাধামাত্রই নহে, তখন সেটা কী অসম্ভব আশ্চর্যই মনে হইয়াছিল। তিনি বলিলেন, “সিঁড়ির উপর সিঁড়ি লাগাইয়া উপরে উঠিয়া যাও-না, কোথাও মাথা ঠেকিবে  না।”  আমি  ভাবিলাম,  সিঁড়ি  সম্বন্ধে  বুঝি  তিনি  অনাবশ্যক  কার্পণ্য  করিতেছেন।  আমি  কেবলই  সুর চড়াইয়া বলিতে লাগিলাম, আরো সিঁড়ি আরো সিঁড়ি, আরো সিঁড়ি; শেষকালে যখন বুঝা গেল সিঁড়ির সংখ্যা বাড়াইয়া কোনো লাভ নাই তখন স্তম্ভিত হইয়া বসিয়া ভাবিতে লাগিলাম এবং মনে করিলাম, এটা এমন একটা আশ্চর্য খবর যে পৃথিবীতে যাঁহারা মাস্টারমশায় তাঁহারাই কেবল এটা জানেন, আর কেহ নয়।





১ ঈশ্বরচন্দ্র বিদ্যাসাগরের –প্রণীত

    
    

    
    
    

  

