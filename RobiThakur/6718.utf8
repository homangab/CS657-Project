

  
    ভগ্নহৃদয়  পঞ্চম সর্গ ৪৩
                
    
    








  
  

        

      রবীন্দ্র রচনাবলী (:)
    
 
    
    ভগ্নহৃদয়  পঞ্চম সর্গ ৪৩
    
    
    ভগ্নহৃদয় 
নির্দয় হৃদয়হীন অসার দুর্বল—
দুর্বল হাতে সে তার    যেথা ইচ্ছা সেই ধার
টলাইয়ে নুয়াইবে এ মোর হৃদয়?
তৃণ— শুষ্ক পত্র এক— দুর্বলতাময়?
কাঁদাইবে হাসাইবে—   দূরে যেতে নাহি দিবে—
নিশ্বাসে উড়ায়ে দেবে প্রতিজ্ঞা আমার
ইচ্ছা সাধ চিন্তা আশা—   দুঃখ সুখ ভালোবাসা
সমস্ত রাখিবে চাপি পদতলে তার
শিকলি— পশুর সম—   বাঁধিবে গলায় মম
মুহূর্ত নহিবে শক্তি মাথা তুলিবার—
ধূলিতে পড়িবে লুটি এ মাথা আমার
হা হৃদয় কি করিলি?   তুই কি উন্মাদ হলি?
সমস্ত সংসার তুই দিলি বিসর্জন
ধন মান যশ আশা—   সখাদের ভালোবাসা
লুটিতে শুধু কি এক নারীর চরণ?
নিশ্বাসে প্রশ্বাসে তার উঠিতে পড়িতে?
কাঁদিতে হাসিতে তার কটাক্ষে ইঙ্গিতে?
খেলেনা হইতে তার ভ্রূকুটিহাসির?
কেন এত গেলি গলে   শুধু রূপ আছে বলে?
ক্ষণস্থায়ী জড়রূপ গঠিত মাটির
কুঞ্চিতকুন্তল তার আরক্ত কপোল
সুদীর্ঘ নয়ন তার কটাক্ষ বিলোল
তাই কি ত্যজিলি তুই সমস্ত সংসার?
জীবনের উদ্দেশ্য করিলি ছারখার?
সমস্ত জগৎ হাসে ধিক্‌ ধিক্‌ বলি—
প্রতিক্ষণে আত্মগ্লানি উঠে জ্বলি জ্বলি—
তবু তার পদতলে লুটাইবি গিয়া
শুধু তার আঁখি দুটি সুদীর্ঘ বলিয়া?
কি মদিরা আছে বালা নয়নে তোমার
ফেলেছ বিহ্বল করি হৃদয় আমার
ফিরাও ফিরাও আঁখি—   পাতা দিয়া ফেল ঢাকি—
হৃদয়েরে দূরে যেতে দাও একবার

    
    

    
    
    

  

