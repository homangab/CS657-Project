

  
    মায়ার খেলা  পঞ্চম দৃশ্য ১৮
                
    
    








  
  

        

      রবীন্দ্র রচনাবলী (:)
    
 
    
    মায়ার খেলা  পঞ্চম দৃশ্য ১৮
    
    
    মায়ার খেলা


সখী। দেয় যদি কাঁটা। 
কুমার। তাও সহিব। 
সখীগণ। আহা মরি মরি সাধের ভিখারি 

  
    তুমি মনে মনে চাহ প্রাণমন। 
  

কুমার। যদি এক বার চাও সখী মধুর নয়ানে 

  
    ওই আঁখিসুধাপানে— 
    চিরজীবন মাতি রহিব। 
  

সখীগণ। যদি কঠিন কটাক্ষ মিলে— 
কুমার। তাও হৃদয়ে বিঁধায়ে চিরজীবন বহিব। 

  
    সখীগণ। আহা মরি মরি সাধের ভিখারি 
    তুমি মনে মনে চাহ প্রাণমন। 
  




প্রমদা। আমি হৃদয়ের কথা বলিতে ব্যাকুল 

  
    শুধাইল না কেহ। 
    সে তো এল না যারে সঁপিলাম 
    এই প্রাণ মন দেহ। 
    সে কি মোর তরে পথ চাহে 
    সে কি বিরহগীত গাহে 
    যার বাঁশরিধ্বনি শুনিয়ে 
    আমি ত্যজিলাম গেহ। 
  

মায়াকুমারীগণ। নিমেষের তরে শরমে বাধিল 

  
    মরমের কথা হল না। 
    জনমের তরে তাহারি লাগিয়ে 
    রহিল মরমবেদনা। 
  

 

  
    
      প্রমদার প্রতি 
    
  

 
অশোক। ওগো সখী দেখি দেখি মন কোথা আছে। 
সখীগণ। কত কাতর হৃদয় ঘুরে ঘুরে হেরো কারে যাচে। 
অশোক। কী মধু কী সুধা কী সৌরভ 

  
    কী রূপ রেখেছ লুকায়ে 
  

সখীগণ। কোন্‌ প্রভাতে কোন্‌ রবির আলোকে 

  
    দিবে খুলিয়ে কাহার কাছে। 
  




    
    

    
    
    

  

