

  
    রামমোহন রায়৬
                
    
    








  
  

        

      রবীন্দ্র রচনাবলী (:)
    
 
    
    রামমোহন রায়৬
    
    
    রামমোহন রায়

বলিলেন—সত্য মিথ্যা বিচার করিয়া গ্রহণ করিতে হইবে সতর্কযুক্তিদ্বারা সমাজের সমস্ত অকল্যাণ দূর করিতে হইবে। যেমন বলের দ্বারা ধূম নিরস্ত হয় না অগ্নিকে সম্পূর্ণ প্রজ্বলিত করিয়া তুলিলে ধূমরাশি আপনি অন্তর্হিত হয়—রামমোহন রায় সেইরূপ ধর্মের প্রচ্ছন্ন বিশুদ্ধ অগ্নিকে প্রজ্বলিত জাগ্রত করিয়া তুলিয়া তাহার ধূমজাল দূর করিতে প্রবৃত্ত হইলেন। তিনি বেদ পুরাণ তন্ত্রের সারভাগ উদ্ধার করিয়া আনিয়া তাহার বিশুদ্ধ জ্যোতি আমাদের প্রত্যক্ষগোচর করিতে লাগিলেন। যেসমস্ত নূতন কালিমা সেই পুরাতন জ্যোতিকে আচ্ছন্ন করিয়াছিল তাহাকে তিনি সেই জ্যোতির আদর্শের দ্বারাই নিন্দিত করিতে লাগিলেন। কিন্তু হায় আমাদের পক্ষে সেই পুরাতন জ্যোতিই নূতন এই নূতন কালিমাই পুরাতন সেই সনাতন বিশুদ্ধ সত্য শাস্ত্রের মধ্যে আছে আর এইসমস্ত অধুনাতন লোকাচার আমাদের ঘরে বাহিরে আমাদের চিন্তায় কার্যে আমাদের সুখে দুঃখে শত সহস্র চিহ্ন রাখিয়াছে—চক্ষু উন্মীলন করিলেই তাহাকে আমরা চতুর্দিকে দেখিতে পাই শাস্ত্র উদ্‌ঘাটন না করিলে সনাতন সত্যের সাক্ষাৎ পাই না। অতএব হে রামমোহন রায় তুমি যে মুক্তা আহরণ করিয়াছ তাহা শ্রেয় হইতে পারে কিন্তু যে শুক্তি যুক্তিঅস্ত্রে বিদীর্ণ করিয়া ফেলিয়া দিতেছ তাহাই আমাদের প্রেয় আমাদের পরিচিত আমরা মুক্তাকে মুখে বহুমূল্য বলিয়া সম্মান করিতে সম্মত আছি কিন্তু শুক্তিখণ্ডকেই হৃদয়ের মধ্যে বাঁধিয়া রাখিব। 
তাহা হউক সত্যকেও সময়ের অপেক্ষা করিতে হয়। কিন্তু একবার যখন সে প্রকাশ পাইয়াছে তখন তাহার সহিতও আমাদের ক্রমশ পরিচয় হইবে। সত্যের পথ যদি বাধাগ্রস্ত না হয় তবে সত্যকে আমরা সম্পূর্ণরূপে পরীক্ষা করিয়া চিনিয়া লইতে পারি না সন্দেহের দ্বারা পীড়িত নিষ্পীড়িত করিয়া তবে আমরা সত্যের অজেয় বল অটল স্থায়িতা বুঝিতে পারি। যে প্রিয় পুরাতন মিথ্যা আমাদের গৃহে আমাদের হৃদয়ে এতকাল সত্যের ছদ্মবেশে বিরাজ করিয়া আসিয়াছে তাহাকে কি আমরা এক মুহূর্তের মধ্যে অকাতরে বিদায় দিতে পারি? সত্য যখন আপন কল্যাণময় কঠিন হস্তে তাহাকে আমাদের বক্ষ হইতে একেবারে কাড়িয়া ছিনিয়া লইয়া যাইবে তখন তাহার জন্য আমাদের হৃদয়ের শোণিতপাত এবং অজস্র অশ্রু বর্ষণ করিতে হইবে। যে ব্যক্তি তাহার পুরাতন প্রেয় বস্তুকে আপন শিথিল মুষ্টি হইতে অতি সহজেই ছাড়িয়া দিতে পারে সে লোক নূতন শ্রেয়কে তেমন সবলভাবে একান্তমনে ধারণ করিতে পারে না। পুরাতনের জন্য শোক যেখানে মৃদু নূতনের জন্য আনন্দ সেখানে ম্লান। অবসন্ন রজনীর বিদায়শিশিরাশ্রুজলের উপরেই প্রভাতের আনন্দঅভ্যুদয় নির্মল উজ্জ্বল সুন্দর রূপে উদ্‌ভাসিত হইয়া উঠে। 
প্রথমে সকলেই বলিব না না ইহাকে চাহি না ইহাকে চিনি না ইহাকে দূর করিয়া দাও তাহার পর একদিন বলিব এসো এসো হে সর্বশ্রেষ্ঠ এসো হে হৃদয়ের মহারাজ এসো হে আত্মার জাগরণ তোমার অভাবেই আমরা এতদিন জীবন্মৃত হইয়া ছিলাম। 


এসো গো নূতন জীবন । 

এসো গো কঠোর নিঠুর নীরব  

এসো গো ভীষণ শোভন । 

এসো অপ্রিয় বিরস তিক্ত  
এসো গো অশ্রুসলিলসিক্ত  
এসো গো ভূষণবিহীন রিক্ত  

এসো গো চিত্তপাবন । 

থাক্‌ বীণাবেণু  মালতীমালিকা 
পূর্ণিমানিশি  মায়াকুহেলিকা — 
এসো গো প্রখর হোমানলশিখা 

হৃদয়শোণিতপ্রাশন । 




    
    

    
    
    

  

