

  
    চিত্রা  মৃত্যুর পরে  ২
                
    
    








  
  

        

      রবীন্দ্র রচনাবলী (:)
    
 
    
    চিত্রা  মৃত্যুর পরে  ২
    
    
    চিত্রা 

শুধু ওই আঁখি ' পরে 
নামে তাহা স্নেহভরে 
   অন্ধকার হয়ে । 
জগতের তন্ত্রীরাজি 
দিনে উচ্চে উঠে বাজি  
  রাত্রে চুপে চুপে 
সে শব্দ তাহার ‘ পরে 
চুম্বনের মতো পড়ে 
  নীরবতারূপে । 
 
মিছে আনিয়াছ আজি 
বসন্তকুসুমরাজি 
   দিতে উপহার । 
নীরবে আকুল চোখে 
ফেলিতেছ বৃথা শোকে 
   নয়নাশ্রুধার । 
ছিলে যারা রোষভরে 
বৃথা এতদিন পরে 
   করিছ মার্জনা । 
অসীম নিস্তব্ধ দেশে 
চিররাত্রি পেয়েছে সে 
  অনন্ত সান্ত্বনা । 
 
গিয়েছে কি আছে বসে 
জাগিল কি ঘুমাল সে 
  কে দিবে উত্তর । 
পৃথিবীর শ্রান্তি তারে 
ত্যজিল কি একেবারে 
  জীবনের জ্বর 
এখনি কি দুঃখসুখে 
কর্মপথঅভিমুখে 
  চলেছে আবার । 


    
    

    
    
    

  

