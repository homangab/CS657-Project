

  
    সংযোজন ২০
                
    
    








  
  

        

      রবীন্দ্র রচনাবলী (:)
    
 
    
    সংযোজন ২০
    
    
    সংযোজন

এমন কি নিজেদের আর্থিক সুবিধাও মুসলমানদের জন্য অনেক পরিমাণে ত্যাগ করতে পারে সেটা দুরূহ সন্দেহ নেই তবু ‘এহ বাহ্য’। কিন্তু  হিন্দুমুসলমানের  মিলনের  উদ্দেশে  পরস্পরের  মনের  চিরাগত  সংস্কারের  পরিবর্তন  করা  সহজ  নয়। সমস্যাটা  সেইখানেই  ঠেকেছে।  হিন্দুর  কাছে  মুসলমান  অশুচি  আর  মুসলমানের  কাছে  হিন্দু  কাফের– স্বরাজপ্রাপ্তির  লোভেও  এ  কথাটা  ভিতর  থেকে  উভয়  পক্ষের  কেউ  ভুলতে  পারে  না।  আমি  একজন ইংরেজিনবিশের কথা জানতেম হোটেলের খানার প্রতি তাঁর খুব লোভ ছিল। তিনি আরসমস্তই রুচিপূর্বক আহার করতেন কেবল গ্রেটঈস্টার্‌নের ভাতটা বাদ দিতেন বলতেন মুসলমানের রান্না ভাতটা কিছুতেই মুখে  উঠতে  চায়  না।  যে  সংস্কারগত  কারণে  ভাত  খেতে  বাধে  সেই  সংস্কারগত  কারণেই  মুসলমানের  সঙ্গে ভালো করে মিলতে তাঁর বাধবে। ধর্মনিয়মের আদেশ নিয়ে মনের যেসকল অভ্যাস আমাদের অন্তর্নিহিত সেই  অভ্যাসের  মধ্যেই  হিন্দুমুসলমানবিরোধের  দৃঢ়তা  আপন  সনাতন  কেল্লা  বেঁধে  আছে  খিলাফতের আনুকূল্য বা আর্থিক ত্যাগস্বীকার সেই অন্দরে গিয়ে পৌঁছয় না।
আমাদের দেশের এইসকল সমস্যা আন্তরিক বলেই এত দুরূহ। বাধা আমাদের প্রত্যেকের মনের মধ্যেই আছে  সেটা  দূর  করবার  কথা  বললে  আমাদের  মন  বিদ্রোহী  হয়ে  ওঠে।  এই  কারণে  একটা  অত্যন্ত  সহজ বাহ্যিক প্রণালীর কথা শুনলেই আমরা হাঁফ ছেড়ে বাঁচি। ঠিক পথে অর্থউপার্জনের বাধা যার অন্তরের মধ্যে আছে সেই ব্যক্তিই জুয়ো খেলে রাতারাতি বড়োমানুষ হবার দুরাশায় নিজের সর্বনাশ করতেও প্রস্তুত হয়।
চরকা কাটা স্বরাজসাধনার প্রধান অঙ্গ এ কথা যদি সাধারণে স্বীকার করে তবে মানতেই হয় সাধারণের মতে  স্বরাজটা  একটা  বাহ্য  ফললাভ।  এইজন্যই  দেশের  মঙ্গলসাধনে  আত্মপ্রভাবের  যেসকল  চরিত্রগত  ও সামাজিক প্রথাগত বাধা আছে সেই প্রধান বিষয় থেকে আমাদের মনকে সরিয়ে এনে চরকাচালনার উপরে তাকে অত্যন্ত নিবিষ্ট করলে লোকে বিস্মিত হয় না বরঞ্চ আরাম পায়। এমন অবস্থায় ধরেই নেওয়া যাক যে চাষীরা তাদের অবসরকাল যদি লাভবান কাজে লাগায় তা হলে আমাদের স্বরাজলাভের একটা প্রধান অন্তরায় দূর হতে পারে ধরেই নেওয়া যাক এই বাহ্যিক ব্যাপারটাই আমাদের দেশে সবচেয়ে আজ পরম চিন্তনীয়।
তা হলে দেশনায়কদের ভাবতে হবে চাষীদের অবকাশকালকে সম্যকরূপে কী উপায়ে খাটানো যেতে পারে। বলা বাহুল্য চাষের কাজে খাটাতে পারলেই ঠিক রাস্তাটা পাওয়া যায়। আমার যদি কঠিন দৈন্যসংকট ঘটে তবে আমার  পরামর্শদাতা  হিতৈষীকে  এই  কথাই  সর্বাগ্রে  চিন্তা  করতে  হবে  যে  আমি  দীর্ঘকাল  ধরে সাহিত্যরচনাতেই অভ্যস্ত। বাগ্‌ব্যবসায়ের প্রতি তাঁর যতই অশ্রদ্ধা থাক্‌ আমার উপকার করতে চাইলে এ কথা তিনি উড়িয়ে দিতে পারবেন না। তিনি হয়তো হিসাব খতিয়ে আমাকে স্পষ্ট দেখিয়ে দিতে পারেন যে ছাত্রদের জন্যে কলেজপাড়ায় যদি চায়ের দোকান খুলি তা হলে শতকরা ৭৫ টাকা হারে মুনফা হতে পারে। হিসাব থেকে মানুষের মনটাকে বাদ দিলে লাভের অঙ্কটাকে খুব বড়ো করে দেখানো সহজ। চায়ের দোকান করতে গিয়ে আমি যে নিজেকে সর্বস্বান্ত করতে পারি তার কারণ এ নয় যে সুযোগ্য চাওয়ালার মতো আমার বুদ্ধি নেই  তার  কারণ  চা ওয়ালার  মতো  আমার  মন  নেই।  অতএব  হিতৈষী  বন্ধু  যদি  আমাকে  ডিটেক্‌টিভ  গল্প লিখতে  বা  স্কুলকলেজপাঠ্য  বিষয়ের  নোট  লিখতে  বলেন  তবে  নিতান্ত  দায়ে  ঠেকলে  হয়তো  সেটা  চেষ্টা দেখতে পারি। আমার বিশ্বাস চায়ের দোকান খোলার চেয়ে তাতে আমার সর্বনাশের সম্ভাবনা কম হবে। লাভের কথায়  যদি বা  সন্দেহ  থাকে  অন্তত  এ  কথাটা  নিশ্চিত  যে  সাহিত্যিকের  মনটাকে  কাব্যের  লাইন  থেকে ডিটেক্‌টিভ গল্পের লাইনে সুইচ করে দেওয়া দুঃসাধ্য নয়।
চিরজীবন ধরে চাষীর দেহমনের যে শিক্ষা ও অভ্যাস হয়েছে তার থেকে তাকে অকস্মাৎ ঠেলে ফেলে দিয়ে তাকে সুখী বা ধনী করা সহজ নয়। পূর্বেই বলেছি মনের চর্চা যাদের কম গোঁড়ামি তাদের বেশি সামান্য পরিমাণ নূতনত্বেও তাদের বাধে। নিজের প্ল্যানের অত্যন্ত সহজত্বের প্রতি অনুরাগবশত মনস্তত্ত্বের এই নিয়মটা গায়ের জোরে লঙ্ঘন করবার চেষ্টা করলে তাতে মনস্তত্ত্ব অবিচলিত থাকবে প্ল্যানটা জখম হবে।


    
    

    
    
    

  

