

  
    চিরকুমার-সভা - দ্বিতীয় অঙ্ক - দ্বিতীয় দৃশ্য , ৩৯
                
    
    








  
  

        

      রবীন্দ্র রচনাবলী (://.-..)
    
 -->
    
    চিরকুমার-সভা - দ্বিতীয় অঙ্ক - দ্বিতীয় দৃশ্য , ৩৯
    
    
    চিরকুমার-সভা

সাহেবের উপরেই নির্ভর করে কাটাতে হবে না — 
পূর্ণ । চন্দ্রবাবু , যদি বসেন তা হলে একটা কথা — 
চন্দ্রবাবু । না , আমি বলছিলুম , যেখানে যেখানে যাব সেখানকার ঐতিহাসিক জনশ্রুতি এবং পুরাতন পুঁথি সংগ্রহ করা আমাদের কাজ হবে ; শিলালিপি তাম্রশাসন এগুলোও সন্ধান করতে হবে — অতএব প্রাচীন - লিপি - পরিচয়টাও আমাদের কিছুদিন অভ্যাস করা আবশ্যক । 
পূর্ণ । সে - সব তো পরের কথা , আপাতত — 
চন্দ্রবাবু । না না , আমি বলছি নে সকলকেই সব বিদ্যা শিখতে হবে , তা হলে কোনো কালে শেষ হবে না । অভিরুচি - অনুসারে ওর মধ্যে আমরা কেউ - বা একটা কেউ - বা দুটো - তিনটে শিক্ষা করব — 
শ্রীশ । কিন্তু , তা হলেও — 
চন্দ্রবাবু । ধরো , পাঁচ বছর । পাঁচ বছরে আমরা প্রস্তুত হয়ে বেরোতে পারব । যারা চিরজীবনের ব্রত গ্রহণ করবে , পাঁচ বছর তাদের পক্ষে কিছুই নয় । তা ছাড়া এই পাঁচ বছরেই আমাদের পরীক্ষা হয়ে যাবে ; যাঁরা টিঁকে থাকতে পারবেন তাঁদের সম্বন্ধে আর-কোনো সন্দেহ থাকবে না । 
পূর্ণ । কিন্তু দেখুন , আমাদের সভাটা যে স্থানান্তর করা হচ্ছে — 
চন্দ্রবাবু । না পূর্ণবাবু , আজ আর কিছুতেই না , আমার অত্যন্ত জরুরি কাজ আছে । পূর্ণবাবু , আমার কথাগুলো ভালো করে চিন্তা করে দেখো । আপাতত মনে হতে পারে অসাধ্য , কিন্তু তা নয় । দুঃসাধ্য বটে — তা , ভালো কাজ মাত্রই দুঃসাধ্য । আমরা যদি পাঁচটি দৃঢ়প্রতিজ্ঞ লোক পাই তা হলে আমরা যা কাজ করব তা চিরকালের জন্য ভারতবর্ষকে আচ্ছন্ন করে দেবে । 
শ্রীশ । কিন্তু , আপনি যে বলছিলেন গোরুর গাড়ির চাকা প্রভৃতি ছোটো ছোটো জিনিস — 
চন্দ্রবাবু । ঠিক কথা , আমি তাকেও ছোটো মনে করে উপেক্ষা করি নে এবং বড়ো কাজকেও অসাধ্য জ্ঞান করে ভয় করি নে — 
পূর্ণ । কিন্তু , সভার অধিবেশন সম্বন্ধেও — 
চন্দ্রবাবু । সে - সব কথা কাল হবে পূর্ণবাবু । আজ তবে চললুম । 
[ প্রস্থান 


বিপিন । ভাই শ্রীশ , চুপচাপ যে । এক মাতালের মাতলামি দেখে অন্য মাতালের নেশা ছুটে যায় । চন্দ্রবাবুর উৎ সাহে তোমাকে সুদ্ধ দমিয়ে দিয়েছে । 
শ্রীশ । না হে , অনেক ভাববার কথা আছে । উৎসাহ কি সব সময়ে, কেবল বকাবকি করে । কখনো বা একেবারে নিস্তব্ধ হয়ে থাকে , সেইটেই হল সাংঘাতিক অবস্থা । 
বিপিন । পূর্ণবাবু , হঠাৎ পালাচ্ছ যে ? 
পূর্ণ । সভাপতিমশায়কে রাস্তায় ধরতে যাচ্ছি , পথে যেতে যেতে যদি দৈবাৎ আমার দুটো - একটা কথায় কর্ণপাত করেন । 
বিপিন । ঠিক উল্টো হবে । তাঁর যে - ক'টা কথা বাকি আছে সেইগুলো তোমাকে শোনাতে শোনাতে কোথায় যাবার আছে সে কথা ভুলেই যাবেন । 


    
    

    
    
    

  

