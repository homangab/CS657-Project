

  
    পরিশিষ্ট ৪
                
    
    








  
  

        

      রবীন্দ্র রচনাবলী (:)
    
 
    
    পরিশিষ্ট ৪
    
    
    পরিশিষ্ট

ইহা কাব্যকলায় অসম্পূর্ণ অতএব সুরের প্রতি ইহার অনেকটা নির্ভয়। সংস্কৃত শব্দ এবং ছন্দ ধ্বনিগৌরবে পরিপূর্ণ।  সুতরাং  সংস্কৃতে  কাব্যরচনার  সাধ  গানে  মিটাইতে  হয়  নাই  বরং  গানের  সাধ  কাব্যে  মিটিয়াছে। মেঘদূত সুরে বসানো বাহুল্য।
হিন্দিসাহিত্য সম্বন্ধে বিশেষ কিছুই জানি না। কিন্তু এ কথা বলিতে পারি হিন্দিতে যেসকল ধ্রুপদ খেয়াল প্রভৃতি পদ শুনা যায় তাহার অধিকাংশই কেবলমাত্র গান একেবারেই কাব্য নহে। কথাকে সামান্য উপলক্ষ্যমাত্র করিয়া সুর শুনানোই হিন্দিগানের প্রধান উদ্দেশ্য কিন্তু বাংলায় সুরের সাহায্য হইয়া কথার ভাবে শ্রোতাদিগকে মুগ্ধ করাই কবির উদ্দেশ্য। কবির গান কীর্তন রামপ্রসাদী গান বাউলের গান প্রভৃতি দেখিলেই ইহার প্রমাণ হইবে।  অতএব  কাব্যরচনাই  বাংলাগানের  মুখ্য  উদ্দেশ্য  সুরসংযোগ  গৌণ।  এইসকল  কারণে  বাংলা সাহিত্যভাণ্ডারে রত্ন যাহা কিছু পাওয়া যায় তাহা গান।


সংগীত ও ছন্দ১

অনেকদিন হইতেই কবিতা লিখিতেছি এইজন্য যতই বিনয় করি না কেন এটুকু না বলিয়া পারি না যে ছন্দের তত্ত্ব কিছু কিছু বুঝি। সেই ছন্দের বোধ লইয়া যখন গান লিখিতে বসিলাম তখন চাঁদ সদাগরের উপর মনসার যেরকম আক্রোশ আমার রচনার উপর তালের ওস্তাদি দেবতা তেমনি ফোঁস করিয়া উঠিলেন। আমার জানা ছিল ছন্দের মধ্যে যেনিয়ম আছে তাহা বিধাতার গড়া নিয়ম তা কামারের গড়া নিগড় নয়। সুতরাং তাঁর সংযমে সংকীর্ণ করে না তাহাতে বৈচিত্র্যকে উদঘাটিত করিতে থাকে। সেই কথা মনে রাখিয়া বাংলা কাব্যে ছন্দকে বিচিত্র করিতে সংকোচ বোধ করি নাই।
কাব্যে ছন্দের যে কাজ গানে তালের সেই কাজ। অতএব ছন্দ যে নিয়মে কবিতায় চলে তালে সেই নিয়মে গানে চলিবে এই ভরসা করিয়া গান বাঁধিতে চাহিলাম। তাহাতে কী উৎপাত ঘটিল একটা দৃষ্টান্ত নিই। মনে করা যাক আমার গানের কথাটি এই–

কাঁপিছে দেহলতা থরথর  
চোখের জলে আঁখি ভরভর । 

দোদুল তমালেরি বনছায়া 
তোমার নীলবাসে নিল কায়া  

বাদলনিশীথেরি ঝরঝর 
তোমার আঁখি ' পরে ভরভর । 

যে কথা ছিল তব মনে মনে 
চমকে অধরের কোণে কোণে । 

নীরব হিয়া তব দিল ভরি 
কী মায়াস্বপনে যে  মরি মরি  

নিবিড় কাননের মরমর 
বাদলনিশীথের ঝরঝর । 




১ সবুজ পত্রে মুদ্রিত ‘সঙ্গীতের মুক্তি’ প্রবন্ধের অংশ। মূলানুগত পাঠ। গ্রন্থপরিচয় দ্রষ্টব্য।


    
    

    
    
    

  

