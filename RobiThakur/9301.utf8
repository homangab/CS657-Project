

  
    পথে ও পথের প্রান্তে১
                
    
    








  
  

        

      রবীন্দ্র রচনাবলী (:)
    
 
    
    পথে ও পথের প্রান্তে১
    
    
    পথে ও পথের প্রান্তে
নির্মলকুমারী মহলানবিশকে লিখিত পত্র

 [শান্তিনিকেতন] ৮ অগস্ট ১৯২৯ 
গদ্যরচনায় আত্মশক্তির সুতরাং আত্মপ্রকাশের ক্ষেত্র খুবই প্রশস্ত। হয়তো ভাবীকালে সংগীতটাও বন্ধনহীন গদ্যের গূঢ়তর বন্ধনকে আশ্রয় করবে। কখনো কখনো গদ্যরচনায় সুরসংযোগ করার ইচ্ছা হয়। লিপিকা কি গানে গাওয়া যায় না ভাবছ? 

 কোপেনহেগেন। ৮ অগস্ট ১৯৩০ 
য়ুরোপের সংগীত প্রকাণ্ড এবং প্রবল এবং বিচিত্র মানুষের বিজয়রথের উপর থেকে বেজে উঠছে। ধ্বনিটা দিগ্‌দিগন্তের বক্ষস্থল কাঁপিয়ে তুলছে। বলে উঠতেই হয়–বাহবা কিন্তু আমাদের রাখালী বাঁশিতে যে রাগিণী বাজছে সে আমার একলার মনকে ডাক দেয় একলার দিকে সেই পথ দিয়ে যে পথে পড়েছে বাঁশবনের ছায়া চলেছে জলভরা কলসী নিয়ে গ্রামের মেয়ে ঘুঘু ডাকছে আমগাছের ডালে আর দূর থেকে শোনা যাচ্ছে মাঝিদের সারিগান–মন উতলা করে দেয় চোখটা ঝাপসা করে দেয় একটুখানি অকারণ চোখের জলে। অত্যন্ত সাদাসিধে সেইজন্যে অত্যন্ত সহজে মনের আঙিনায় এসে আঁচল পেতে বসে। 


    
    

    
    
    

  

