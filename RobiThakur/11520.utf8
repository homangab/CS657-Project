

  
    ছবি ও গান  নিশীথজগৎ ১
                
    
    








  
  

        

      রবীন্দ্র রচনাবলী (:)
    
 
    
    ছবি ও গান  নিশীথজগৎ ১
    
    
    নিশীথজগৎ

জন্মেছি নিশীথে আমি  তারার আলোকে 

রয়েছি বসিয়া । 
চারি দিকে নিশীথিনী মাঝে মাঝে হু হু করি 

উঠিছে শ্বসিয়া । 
 পশ্চিমে করেছে মেঘ  নিবিড় মেঘের প্রান্তে 

স্ফুরিছে দামিনী  
দুঃস্বপ্ন ভাঙিয়া যেন শিহরি মেলিছে আঁখি 

চকিত যামিনী । 
আঁধারে অরণ্যভূমি নয়ন মুদিয়া 

করিতেছে ধ্যান  
অসীম আঁধার নিশা আপনার পানে চেয়ে 

হারায়েছে জ্ঞান । 
মাথার উপর দিয়া উড়িছে বাদুড়  

কাঁদিছে পেচক — 
একেলা রয়েছি বসি  চেয়ে শূন্যপানে 

না পড়ে পলক । 
 
আঁধারের প্রাণী যত ভূমিতলে হাত দিয়া 

ঘুরিয়া বেড়ায় — 
চোখে উড়ে পড়ে ধুলা  কোন্‌খানে কী যে আছে 

দেখিতে না পায় । 
চরণে বাধিছে বাধা  পাষাণে বাজিছে মাথা  

কাঁদিছে বসিয়া — 
অগ্নিহাসি উপহাসি উল্কা অভিশাপশিখা 

পড়িছে খসিয়া । 
তাদের মাথার'পরে সীমাহীন অন্ধকার 

স্তব্ধ গগনেতে  
আঁধারের ভারে যেন নুইয়া পড়িছে মাথা 

মাটির পানেতে । 
নড়িলে গাছের পাতা চকিতে চমকি উঠে  


    
    

    
    
    

  

