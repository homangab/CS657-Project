

  
    বনফুল  ৫১
                
    
    








  
  

        

      রবীন্দ্র রচনাবলী (:)
    
 
    
    বনফুল  ৫১
    
    
    বনফুল

নিবে গেল ধীরে ধীরে চিতার অনল
 এখনো কমলা বালা মূর্চ্ছায় মগন
শুকতারা উজলিল গগনের তল
 এখনো কমলা বালা স্তব্ধ অচেতন

ওই রে কুমারী উষা বিলোল চরণে
উঁকি মারি পূর্ব্বাশার সুবর্ণ তোরণে
রক্তিম অধরখানি হাসিতে ছাইয়া
সিঁদুর প্রকৃতিভালে দিল পরাইয়া।

এখনো কমলা বালা ঘোর অচেতন
কমলাকপোল চুমে অরুণকিরণ
গণিছে কুন্তলগুলি প্রভাতের বায়
চরণে তটিনী বালা তরঙ্গ দুলায়

কপোলে আঁখির পাতে পড়েছে শিশির
নিস্তেজ সুবর্ণকরে পিতেছে মিহির
শিথিল অঞ্চলখানি লোয়ে ঊর্ম্মিমালা
কত কি— কত কি কোরে করিতেছে খেলা

ক্রমশঃ বালিকা ওই পাইছে চেতন
ক্রমশঃ বালিকা ওই মেলিছে নয়ন
বক্ষোদেশ আবরিয়া অঞ্চলবসনে
নেহারিল চারি দিক বিস্মিত নয়নে।

ভস্মরাশিসমাকুল শ্মশানপ্রদেশ
 মলিনা কমলা ছাড়া যেদিকে নেহারি
বিশাল শ্মশানে নাই সৌন্দর্য্যের লেশ
 জন প্রাণী নাই আর কমলারে ছাড়ি

সূর্য্যকর পড়িয়াছে শুষ্কমলানপ্রায়





    
    

    
    
    

  

