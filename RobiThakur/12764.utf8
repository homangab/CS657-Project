

  
    নৈবেদ্য - ২৬
                
    
    








  
  

        

      রবীন্দ্র রচনাবলী (://.-..)
    
 -->
    
    নৈবেদ্য - ২৬
    
    
    ২৬

এ আমার শরীরের শিরায় শিরায় 
যে প্রাণ-তরঙ্গমালা রাত্রিদিন ধায় 
সেই প্রাণ ছুটিয়াছে বিশ্বদিগ্‌বিজয়ে , 
সেই প্রাণ অপরূপ ছন্দে তালে লয়ে 
নাচিছে ভুবনে ; সেই প্রাণ চুপে চুপে 
বসুধার মৃত্তিকার প্রতি রোমকূপে 
লক্ষ লক্ষ তৃণে তৃণে সঞ্চারে হরষে , 
বিকাশে পল্লবে পুষ্পে — বরষে বরষে 
বিশ্বব্যাপী জন্মমৃত্যুসমুদ্রদোলায় 
দুলিতেছে অন্তহীন জোয়ার-ভাঁটায় । 
করিতেছি অনুভব , সে অনন্ত প্রাণ 
অঙ্গে অঙ্গে আমারে করেছে মহীয়ান । 
&; 
সেই যুগযুগান্তের বিরাট স্পন্দন 
আমার নাড়ীতে আজি করিছে নর্তন । 


    
    

    
    
    

  

