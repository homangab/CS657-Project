

  
    কবিতা   ছেলেবেলাকার আহা ঘুমঘোরে দেখেছিনু
                
    
    








  
  

        

      রবীন্দ্র রচনাবলী (:)
    
 
    
    কবিতা   ছেলেবেলাকার আহা ঘুমঘোরে দেখেছিনু
    
    
    ছেলেবেলাকার আহা ঘুমঘোরে দেখেছিনু

ছেলেবেলাকার আহা  ঘুমঘোরে দেখেছিনু 

মূরতি দেবতাসম অপরূপ স্বজনি  
ভেবেছিনু মনে মনে  প্রণয়ের চন্দ্রলোকে 

খেলিব দুজনে মিলি দিবস ও রজনী  
আজ সখি একেবারে  ভেঙেছে সে ঘুমঘোর 

ভেঙেছে সাধের ভুল মাখানো যা মরমে  
দেবতা ভাবিনু যারে  তার কলঙ্কের কথা 

শুনিয়া মলিন মুখ ঢাকিয়াছি শরমে । 
তাই ভাবিয়াছি সখি  এই হৃদয়ের পটে 

এঁকেছি যে ছবিখানি অতিশয় যতনে  
অশ্রুজলে অশ্রুজলে  মুছিয়া ফেলিব তাহা  

আর না আনিব মনে  এই পোড়া জনমে । — 
কিন্তু হা — বৃথা এ আশা  মরমের মরমে যা । 

আঁকিয়াছি সযতনে শোনিতের আখরে  
এ জনমে তাহা আর  মুছিবে না  মুছিবে না  

আমরণ রবে তাহা হৃদয়ের ভিতরে 
আমরণ কেঁদে কেঁদে  কাটিয়া যাইবে দিন  

নীরব আগুনে মন পুড়ে হবে ছাই লো 
মনের এ কথাগুলি গোপনে লুকায়ে রেখে 

কতদিন বেঁচে রব ভাবিতেছি তাই লো 



    
    

    
    
    

  

