

  
    রবীন্দ্রবাবুর পত্র ২
                
    
    








  
  

        

      রবীন্দ্র রচনাবলী (:)
    
 
    
    রবীন্দ্রবাবুর পত্র ২
    
    
    রবীন্দ্রবাবুর পত্র

কথা একবার বলিয়াই তো রবীন্দ্রনাথবাবু খালাস পাইতে পারেন। এক কথা বারংবার বলিবার প্রয়োজন কী? যদি এমন সম্ভাবনা থাকিত যে চন্দ্রনাথবাবু নিজের ভ্রান্ত মতসমূহ ত্যাগ করিয়া অবশেষে রবীন্দ্রনাথবাবুর মত গ্রহণ করিবেন তাহা হইলেও এই অনন্ত তর্ক কতক বুঝা যাইত কিন্তু সে সম্ভাবনা কিছুমাত্র নাই।’ মার্জনা করিবেন আপনার এই কথাগুলি নিতান্ত কলহের মতো শুনিতে হইয়াছে ইহার ভালোরূপ অর্থ নাই। কলহের উত্তরে কলহ করিতে হয় যুক্তি প্রয়োগ করা যায় না অতএব নিরস্ত হইলাম। 
উপসংহারে সবিনয় অনুরোধ এই যে আপনি একটা বিবেচনা করিয়া দেখিবেন যে নিজের মত যদি সত্য বলিয়া জ্ঞান না করা যায় তবে পৃথিবীতে কেহ কোনো কথা বলিতে পারে না। অবশ্য কেন সত্য জ্ঞান করি তাহার প্রমাণ দিবার ভার আমার উপর। যদি আমার মত প্রচারদ্বারা পৃথিবীর কোনো উপকার প্রত্যাশা করি এবং বিরুদ্ধ মতের দ্বারা সমাজের অনিষ্ট আশঙ্কা করা যায় তবে যতক্ষণ প্রমাণ দেখাইতে পারিব ততক্ষণ নিজের মত প্রচার করিব ও বিরুদ্ধ মত খণ্ডন করিব ইহা আমার সর্বপ্রধান কর্তব্য। এ কার্য যদি বারংবার করার আবশ্যক হয় তবে বারংবারই করিতে হইবে। কবে পৃথিবীতে এক কথায় সমস্ত কার্য হইয়া গিয়াছে? কোন্‌ বদ্ধমূল ভ্রমের মূলে সহস্রবার কুঠারাঘাত করিতে হয় নাই? আমি যাহা সত্য বলিয়া জানি তাহা বারংবার প্রচার করিতে চেষ্টা করিয়াও অবশেষে কৃতকার্য না হইতে পারি আত্মক্ষমতার প্রতি এ সংশয় আমার যথেষ্ট আছে তবু কর্তব্য যাহা তাহা পালন করিতে হইবে এবং যদি চন্দ্রনাথবাবুর সহিত আমার পুনর্বার মতের অনৈক্য হয় এবং তাঁহার কথার যদি কোনো গৌরব থাকে তবে আপনার যিনি যেরূপ অর্থ বাহির করুন আমাকে পুনর্বার প্রতিবাদ করিতে হইবে। 
পুঃ–অনুগ্রহপূর্বক নিম্নলিখিত পত্রখানি প্রকাশ করিবেন। –শ্রীরঃ 

    
    

    
    
    

  

