

  
    শৈশবসঙ্গীত   লীলা ৭
                
    
    








  
  

        

      রবীন্দ্র রচনাবলী (:)
    
 
    
    শৈশবসঙ্গীত   লীলা ৭
    
    
    শৈশবসঙ্গীত 

হা রে হা পামর কি করিলি তুই?
 নিদারুণ প্রতারণা
এত দিনকার সুখসাধ মোর
 পূরিল না পূরিল না”
এত বলি ধীরে অবশ বালিকা
 কোলে তার মাথা রাখি
রণধীরমুখে রহিল চাহিয়া
 মেলি অনিমেষ আঁখি
রণধীর যবে শুনিল সকল
 বিজয়ের প্রতারণা
বীরের নয়নে জ্বলিয়া উঠিল
 রোষের অনলকণা।
“পৃথিবীর সুখ ফুরালো আমার
 বাঁচিবার সাধ নাই।
এর প্রতিশোধ তুলিতে হইবে
 বাঁচিয়া রহিব তাই।”
লীলার জীবন আইল ফুরায়ে
 মুদিল নয়ন দুটি
শোকে রোষানলে জ্বলি রণধীর
 রণভূমে এল ছুটি।
দেখে বিজয়ের মৃতদেহ সেই
 রয়েছে পড়িয়া সমরভূমে।
রণধীর যবে মরিছে জ্বলিয়া
 বিজয় ঘুমায় মরণঘুমে








    
    

    
    
    

  

