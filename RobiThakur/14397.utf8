

  
    শেষ সপ্তক   দুই
                
    
    








  
  

        

      রবীন্দ্র রচনাবলী (:)
    
 
    
    শেষ সপ্তক   দুই
    
    
    দুই

একদিন তুচ্ছ আলাপের ফাঁক দিয়ে 
 কোন্‌ অভাবনীয় স্মিতহাস্যে 

আমার আত্মবিহ্বল যৌবনটাকে 

দিলে তুমি দোলা  
 হঠাৎ চমক দিয়ে গেল তোমার মুখে 

একটি অমৃতরেখা  

আর কোনোদিন তার দেখা মেলেনি । 
 জোয়ারের তরঙ্গলীলায় গভীর থেকে
উৎক্ষিপ্ত হল 

চিরদুর্লভের একটি রত্নকণা 

শতলক্ষ ঘটনার সমুদ্রবেলায় । 
 

এমনি এক পলকে বুকে এসে লাগে 

অপরিচিত মুহূর্তের চকিত বেদনা 

প্রাণের আধখোলা জালনায় 


দূর বনান্ত থেকে 

পথচলতি গানে । 
 অভূতপূর্বের অদৃশ্য অঙ্গুলি
বিরহের মীড় লাগিয়ে যায় 

হৃদয়তারে 

বৃষ্টিধারামুখর নির্জন প্রবাসে  

সন্ধ্যাযূথীর করুণ স্নিগ্ধ গন্ধে  
 রেখে দিয়ে যায় কোন্‌ অলক্ষ্য
আকস্মিক 

আপন স্খলিত উত্তরীয়ের স্পর্শ । 
 

তার পরে মনে পড়ে 

একদিন সেই বিস্ময়উন্মনা নিমেষটিকে 

অকারণে অসময়ে  

মনে পড়ে শীতের মধ্যাহ্নে  

যখন গোরুচরা শস্যরিক্ত মাঠের দিকে 


চেয়ে চেয়ে বেলা যায় কেটে  

মনে পড়ে  যখন সঙ্গহারা সায়াহ্নের অন্ধকারে 

সূর্যাস্তের ওপার থেকে বেজে ওঠে 

ধ্বনিহীন বীণার বেদনা । 


    
    

    
    
    

  

