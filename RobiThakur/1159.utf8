

  
    ম্যাজিশিয়ান  ৩
                
    
    








  
  

        

      রবীন্দ্র রচনাবলী (:)
    
 
    
    ম্যাজিশিয়ান  ৩
    
    
    ম্যাজিশিয়ান

আমরা বললুম আশ্চর্য।
হ চ হ বললেন কিছু আশ্চর্য নয় দ্রব্যগুণ। ঐ আঁঠিতে মনসাসিজের আঠা একুশবার লাগিয়ে একুশবার শুকোতে হবে। তার পরে পোঁতো মাটিতে আর দেখো কী হয়।
উঠেপ’ড়ে জোগাড় করতে লাগলুম। মাস দুয়েক লাগল আঠা মাখাতে আর শুকোতে। কী আশ্চর্য গাছও হল ফলও ধরল কিন্তু সাত বছরে এখন বুঝেছি কাকে বলে দ্রব্যগুণ। হ চ হ বললেন ঠিক আঠা লাগানো হয় নি।
বুঝলেম ঐ ঠিক আঠাটা দুনিয়ার কোথাও পাওয়া যায় না। বুঝতে সময় লেগেছে।

*
**
যেটা যা হয়েই থাকে সেটা তো হবেই—
হয় না যা তাই হলে ম্যাজিক তবেই।
নিয়মের বেড়াটাতে ভেঙে গেলে খুঁটি
জগতের ইস্কুলে তবে পাই ছুটি।
অঙ্কর কেলাসেতে অঙ্কই কষি—
সেথায় সংখ্যাগুলো যদি পড়ে খসি
বোর্ডের ’পরে যদি হঠাৎ নাম্‌তা
বোকার মতন করে আম্‌তাআম্‌তা
দুইয়ে দুইয়ে চার যদি কোনো উচ্ছ্বাসে
একেবারে চ’ড়ে বসে ঊনপঞ্চাশে
ভুল তবু নির্ভুল ম্যাজিক তো সেই
‘পাঁচসাতে পঁয়ত্রিশ’এ কোনো মজা নেই।
মিথ্যেটা সত্যই আছে কোনোখানে
কবিরা শুনেছি তারি রাস্তাটা জানে—
তাদের ম্যাজিকওলা খ্যাপা পদ্যের
দোকানেতে তাই এত জোটে খদ্দের।



    
    

    
    
    

  

