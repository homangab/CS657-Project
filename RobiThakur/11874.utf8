

  
    কল্পনা - পরিণাম, ১
                
    
    








  
  

        

      রবীন্দ্র রচনাবলী (://.-..)
    
 -->
    
    কল্পনা - পরিণাম, ১
    
    
    পরিণাম
ভৈরবী। ঝাঁপতাল

জানি হে, যবে প্রভাত হবে, তোমার কৃপা-তরণী 
&;&;&;&;&; লইবে মোরে
ভব-সাগর-কিনারে। 
করি না ভয়, তোমারি জয় গাহিয়া যাব চলিয়া, 
&;&;&;&;&; দাঁড়াব আমি
তব অমৃত-দুয়ারে। 
জানি হে, তুমি যুগে যুগে তোমার বাহু ঘেরিয়া 
&;&;&;&;&; রেখেছ মোরে
তব অসীম ভুবনে— 
জনম মোরে দিয়েছ তুমি আলোক হতে আলোকে, 
&;&;&;&;&; জীবন হতে
নিয়েছ নবজীবনে। 
জানি হে নাথ, পুণ্যপাপে হৃদয় মোর সতত 
&;&;&;&;&; শয়ান আছে তব
নয়ান-সমুখে— 
আমার হাতে তোমার হাত রয়েছে দিন-রজনী 
&;&;&;&;&; সকল
পথে-বিপথে সুখে-অসুখে। 
জানি হে জানি, জীবন মম বিফল কভু হবে না, 
&;&;&;&;&; দিবে না
ফেলি বিনাশভয়পাথারে— 
এমন দিন আসিবে যবে করুণাভরে আপনি 
&;&;&;&;&; ফুলের মতো
তুলিয়া লবে তাহারে। 

    
    

    
    
    

  

