

  
    গীতিমাল্য ১৪
                
    
    








  
  

        

      রবীন্দ্র রচনাবলী (:)
    
 
    
    গীতিমাল্য ১৪
    
    
    ১৪

অনেককালের যাত্রা আমার

অনেক দূরের পথে
প্রথম বাহির হয়েছিলেম

প্রথমআলোর রথে।
গ্রহে তারায় বেঁকে বেঁকে
পথের চিহ্ন এলেম এঁকে
কত যে লোকলোকান্তরের
 
অরণ্যে পর্বতে।

সবার চেয়ে কাছে আসা

 সবার চেয়ে দূর।
বড়ো কঠিন সাধনা যার
 
বড়ো সহজ সুর।
পরের দ্বারে ফিরে শেষে
আসে পথিক আপন দেশে—
বাহিরভুবন ঘুরে মেলে

অন্তরের ঠাকুর।

“এই যে তুমি” এই কথাটি

বলব আমি ব’লে
কত দিকেই চোখ ফেরালেম

কত পথেই চ’লে।
ভরিয়ে জগৎ লক্ষ ধারায়
“আছআছ”র স্রোত বহে যায়
“কই তুমি কই” এই কাঁদনের

নয়নজলে গলে।




    
    

    
    
    

  

