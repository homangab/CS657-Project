

  
    প্রান্তিক -  ৯
                
    
    








  
  

        

      রবীন্দ্র রচনাবলী (://.-..)
    
 -->
    
    প্রান্তিক -  ৯
    
    
    ৯

দেখিলাম — অবসন্ন চেতনার গোধূলিবেলায় 
দেহ মোর ভেসে যায় কালো কালিন্দীর স্রোত বাহি 
নিয়ে অনুভূতিপুঞ্জ , নিয়ে তার বিচিত্র বেদনা , 
চিত্র-করা আচ্ছাদনে আজন্মের স্মৃতির সঞ্চয় , 
নিয়ে তার বাঁশিখানি । দূর হতে দূরে যেতে যেতে 
ম্লান হয়ে আসে তার রূপ , পরিচিত তীরে তীরে 
তরুচ্ছায়া-আলিঙ্গিত লোকালয়ে ক্ষীণ হয়ে আসে 
সন্ধ্যা-আরতির ধ্বনি , ঘরে ঘরে রুদ্ধ হয় দ্বার , 
ঢাকা পড়ে দীপশিখা , খেয়া নৌকা বাঁধা পড়ে ঘাটে । 
দুই তটে ক্ষান্ত হল পারাপার , ঘনালো রজনী , 
বিহঙ্গের মৌনগান অরণ্যের শাখায় শাখায় 
মহানিঃশব্দের পায়ে রচি দিল আত্মবলি তার । 
এক কৃষ্ণ অরূপতা নামে বিশ্ববৈচিত্র্যের ' পরে 
স্থলে জলে । ছায়া হয়ে , বিন্দু হয়ে মিলে যায় দেহ 
অন্তহীন তমিস্রায় । নক্ষত্রবেদীর তলে আসি 
একা স্তব্ধ দাঁড়াইয়া , ঊর্ধ্বে চেয়ে কহি জোড় হাতে — 
হে পূষন্‌ , সংহরণ করিয়াছ তব রশ্মিজাল , 
এবার প্রকাশ করো তোমার কল্যাণতম রূপ , 
দেখি তারে যে পুরুষ তোমার আমার মাঝে এক । 


    
    

    
    
    

  

