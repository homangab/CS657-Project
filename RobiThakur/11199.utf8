

  
    কথা - শেষ শিক্ষা,১
                
    
    








  
  

        

      রবীন্দ্র রচনাবলী (://.-..)
    
 -->
    
    কথা - শেষ শিক্ষা,১
    
    
    শেষ শিক্ষা

একদিন শিখগুরু গোবিন্দ নির্জনে 
একাকী ভাবিতেছিলা আপনার মনে 
আপন জীবনকথা ; সে সংকল্পলেখা 
অখণ্ড সম্পূর্ণরূপে দিয়েছিল দেখা 
যৌবনের স্বর্ণপটে , যে আশা একদা 
ভারত গ্রাসিয়াছিল , সে আজি শতধা , 
সে আজি সংকীর্ণ শীর্ণ সংশয়সংকুল , 
সে আজি সংকটমগ্ন । তবে একি ভুল ! 
তবে কি জীবন ব্যর্থ ! দারুণ দ্বিধায় 
শ্রান্তদেহে ক্ষুব্ধচিত্তে আঁধার সন্ধ্যায় 
গোবিন্দ ভাবিতেছিল ; হেনকালে এসে 
পাঠান কহিল তাঁরে , ‘ যাব চলি দেশে , 
ঘোড়া - যে কিনেছ তুমি দাও তার দাম ।' 
কহিল গোবিন্দ গুরু , ‘ শেখজি , সেলাম , 
মূল্য কালি পাবে , আজি ফিরে যাও ভাই ।' 
পাঠান কহিল রোষে , ‘ মূল্য আজই চাই ।' 
এত বলি জোর করি ধরি তাঁর হাত — 
চোর বলি দিল গালি । শুনি অকস্মাৎ 
গোবিন্দ বিজুলি - বেগে খুলি নিল অসি , 
পলকে সে পাঠানের মুণ্ড গেল খসি ; 
রক্তে ভেসে গেল ভূমি । হেরি নিজকাজ 
মাথা নাড়ি কহে গুরু , ‘ বুঝিলাম আজ 
আমার সময় গেছে । পাপ তরবার 
লঙ্ঘন করিল আজি লক্ষ্য আপনার 
নিরর্থক রক্তপাতে । এ বাহুর'পরে 
বিশ্বাস ঘুচিয়া গেল চিরকালতরে । 
ধুয়ে মুছে যেতে হবে এ পাপ , এ লাজ — 
আজ হতে জীবনের এই শেষ কাজ ।' 
&; 
&; 


    
    

    
    
    

  

