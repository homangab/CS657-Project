

  
    যোগাযোগচতুর্থ অঙ্ক[ নূতন দৃশ্য ] ৬৬
                
    
    








  
  

        

      রবীন্দ্র রচনাবলী (:)
    
 
    
    যোগাযোগচতুর্থ অঙ্ক[ নূতন দৃশ্য ] ৬৬
    
    
    যোগাযোগ

উঠে দাঁড়িয়ে বিপ্রদাসের চুলের মধ্যে আঙুল বুলোতে বুলোতে 
 
কুমুদিনী । দাদা  তুমি আর কথা কোয়ো না । তুমি যাকে মুক্তি বল  যা জ্ঞানের দ্বারা হয়  আমাদের রক্তের মধ্যে তার বাধা । আমরা মানুষকেও জড়িয়ে থাকি  বিশ্বাসকেও  কিছুতেই তার জট ছাড়াতে পারি নে । যতই ঘা খাই  ঘুরে ফিরে আটকা পড়ি । তোমরা অনেক জান  তাতেই তোমাদের মন ছাড়া পায়  আমরা অনেক মানি  তাতেই আমাদের জীবনের শুন্য ভরে । তুমি যখন বুঝিয়ে দাও তখন বুঝতে পারি  হয়তো আমার ভুল আছে । কিন্তু ভুল বুঝতে পারা আর ভুল ছাড়তে পারা কি একই ? লতার আঁকড়ির মতো আমাদের মমত্ব সবকিছুকে জড়িয়ে জড়িয়ে ধরে  সেটা ভালোই হোক আর মন্দই হোক — তার পরে আর তাকে ছাড়তে পারি নে । 
বিপ্রদাস । সেইজন্যেই তো সংসারে কাপুরুষের পূজার পূজারিনীর অভাব হয় না । তারা জানবার বেলা অপবিত্রকে অপবিত্র বলেই জানে  কিন্তু মানবার বেলায় তাকে পবিত্রের মতো করেই মানে । 
কুমুদিনী । কী করব দাদা  সংসারকে দুই হাতে জড়িয়ে নিতে হবে বলেই আমাদের সৃষ্টি । তাই আমরা গাছকেও আঁকড়ে ধরি  শুকনো কুটোকেও । গুরুকেও মানতে আমাদের যতক্ষণ লাগে  ভণ্ডকে মানতেও ততক্ষণ । জাল যে আমাদের নিজের ভিতরেই । দুঃখ থেকে আমাদেরকে বাঁচাবে কে ? সেইজন্যেই ভাবি  দুঃখ যদি পেতেই হয়  তাকে মেনে নিয়েও তাকে ছাড়িয়ে ওঠবার উপায় করতে হবে । তাই তো মেয়েরা এত করে ধর্মকে আশ্রয় করে থাকে । 
নেপথ্য থেকে 
 
চাটুজ্জে । দাদা  এ ঘরে একবার এসো  একটা কথা বলবার আছে । দেরি হবে না । 
বিপ্রদাস । এই যাই । 
 
[ প্রস্থান 
মোতির মা । কী ঠিক করলে বউরানী ? 
কুমুদিনী । যেতে পারব না । তা ছাড়া  আমাকে তো ফিরে যাবার অনুমতি দেন নি । 
মোতির মা । স্বামী ভালোই হোক মন্দই হোক  সংসারটাকে স্বীকার করে নিতেই হবে । তা যদি একেবারে অসম্ভব হয় তা হলে মরণ ছাড়া আর গতিই নেই । 
কুমুদিনী । নাহয় তাই হল । মরণের অপরাধ কী ? 
মোতির মা । অমন কথা বোলো না । 
 
নবীনের প্রবেশ 
 
কুমুদিনী । জানতুম ঠাকুরপোর আসতে বেশি দেরি হবে না । 
নবীন । ন্যায়শাস্ত্রে বউরানীর দখল আছে । আগে দেখেছেন শ্রীমতী ধোঁয়াকে  তার থেকে শ্রীমান আগুনের আবির্ভাব হিসেব করতে শক্ত ঠেকে নি । 
মোতির মা । বউরানী  তুমিই ওকে নাই দিয়ে বাড়িয়ে তুলেছ । ও বুঝে নিয়েছে ওকে দেখলে তুমি খুশি হও  সেই দেমাকে — 
নবীন । আমাকে দেখলেও খুশি হতে পারেন যিনি  তাঁর কি কম ক্ষমতা ? যিনি আমাকে সৃষ্টি করেছেন তিনিও নিজের হাতের কাজ দেখে অনুতাপ করেন  আর যিনি আমার পাণিগ্রহণ করেছেন তাঁর মনের ভাব দেবা ন জানন্তি কুতো মনুষ্যাঃ । 
কুমুদিনী । ঠাকুরপো  তোমরা দুজনে মিলে কথাকাটাকাটি করো  তৃতীয় ব্যক্তি ছন্দোভঙ্গ করতে চায় না  আমি এখন চললুম । 


    
    

    
    
    

  

