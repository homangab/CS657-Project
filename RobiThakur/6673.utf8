

  
    চিরকুমার-সভা - প্রথম অঙ্ক - প্রথম দৃশ্য , ২২
                
    
    








  
  

        

      রবীন্দ্র রচনাবলী (://.-..)
    
 -->
    
    চিরকুমার-সভা - প্রথম অঙ্ক - প্রথম দৃশ্য , ২২
    
    
    চিরকুমার-সভা

পুরো , তোরা তো দিন ক্ষণ মানিস নে , ঠিক সময়ে ইস্টেশনে যাস । 
 পুরবালা । মা , আমি কাশী যাব না । 
 হঠাৎ তাহার অসম্মতিতে বিপন্ন হইয়া জগত্তারিণী তাঁহার জামাতার মুখের দিকে চাহিলেন 
 &; 
 অক্ষয় । ( শাশুড়ির মনের ভাব বুঝিয়া ) সে কি হয় । তুমি মার সঙ্গে না গেলে ওঁর অসুবিধে হবে । আচ্ছা মা , তুমি এগোও , আমি ওকে ঠিক সময়ে স্টেশনে নিয়ে যাব । 

 জগত্তারিণী নিশ্চিন্ত হইয়া প্রস্থান করিলেন । রসিকদাদা টাকে হাত বুলাইতে বুলাইতে 
 বিদায়কালীন বিমর্ষতা মুখে আনিবার চেষ্টা করিতে লাগিলেন 
 &; 
 পুরুষবেশধারী শৈলের প্রবেশ 
 অক্ষয় । কে মশায় । আপনি কে ? 
 শৈলবালা । আজ্ঞে মশায় , আপনার সহধর্মিণীর সঙ্গে আমার বিশেষ সম্বন্ধ আছে । ( অক্ষয়ের সঙ্গে শেকহ্যাণ্ড্‌ ) মুখুজ্জেমশায় , চিনতে তো পারলে না ? 
 পুরবালা । অবাক করলি । লজ্জা করছে না ? 
 শৈলবালা । দিদি , লজ্জা যে স্ত্রীলোকের ভূষণ — পুরুষের বেশ ধরতে গেলেই সেটা পরিত্যাগ করতে হয় । তেমনি আবার মুখুজ্জেমশায় যদি মেয়ে সাজেন উনি লজ্জায় মুখ দেখাতে পারবেন না । রসিকদাদা , চুপ করে রইল যে ? 
 


রসিক । আহা , শৈল যেন কিশোর কন্দর্প । যেন সাক্ষাৎ কুমার , ভবানীর কোল থেকে উঠে এল । ওকে বরাবর শৈল বলে দেখে আসছি , চোখের অভ্যাস হয়ে গিয়েছিল ; ও সুন্দরী কি মাঝারি কি চলনসই সে কথা কখনো মনেও ওঠে নি — আজ ঐ বেশটি বদল করেছে বলেই তো ওর রূপখানি ধরা দিলে । পুরোদিদি , লজ্জার কথা কী বলছিস , আমার ইচ্ছে করছে ওকে টেনে নিয়ে ওর মাথায় হাত দিয়ে আশীর্বাদ করি । 
অক্ষয় । ( স্নেহাভিষিক্ত গাম্ভীর্যের সহিত ছদ্মবেশিনীকে ক্ষণকাল নিরীক্ষণ করিয়া ) সত্যি বলছি শৈল , তুমি যদি আমার শ্যালী না হয়ে আমার ছোটো ভাই হতে তা হলেও আমি আপত্তি করতুম না । 
শৈলবালা । ( ঈষৎ বিচলিত হইয়া ) আমিও না মুখুজ্জেমশায় । 
পুরবালা । ( শৈলকে বুকের কাছে টানিয়া ) এই বেশে তুই কুমার - সভার সভ্য হতে যাচ্ছিস ? 
শৈলবালা । অন্য বেশে হতে গেলে যে ব্যাকরণের দোষ হয় দিদি । কী বল রসিকদাদা । 
রসিক । তা তো বটেই , ব্যাকরণ বাঁচিয়ে তো চলতেই হবে । ভগবান পাণিনি বোপদেব এঁরা কী জন্যে জন্মগ্রহণ করেছিলেন । কিন্তু ভাই , শ্রীমতী শৈলবালার উত্তর চাপকান প্রত্যয় করলেই কি ব্যাকরণ রক্ষে হয় । 
অক্ষয় । নতুন মুগ্ধবোধে তাই লেখে । আমি লিখেপড়ে দিতে পারি , চিরকুমার - সভার মুগ্ধদের কাছে শৈল যেমন প্রত্যয় করাবে তাঁরা তেমনি প্রত্যয় যাবেন । কুমারদের ধাতু আমি জানি কিনা । 
পুরবালা । ( একটুখানি দীর্ঘনিশ্বাস ফেলিয়া ) তোর মুখুজ্জেমশায়কে আর এই বুড়ো সমবয়সীটিকে নিয়ে তোর খেলা তুই আরম্ভ কর — আমি মার সঙ্গে কাশী চললুম । 


    
    

    
    
    

  

