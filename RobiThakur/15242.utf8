

  
    সত্যের অংশ  ১
                
    
    








  
  

        

      রবীন্দ্র রচনাবলী (:)
    
 
    
    সত্যের অংশ  ১
    
    
    সত্যের অংশ
   
সত্যকে আংশিক ভাবে দেখিলে অনেক সময়ে তাহা মিথ্যার রূপান্তর ধারণ করে। এক পাশ হইতে একটা জিনিসকে দেখিয়া যাহা সহসা মনে হয় তাহা একপেশে সত্য তাহা বাস্তবিক সত্য না হইতেও পারে। আবার অপর পক্ষেও একটা বলিবার কথা আছে। কেহ সত্যকে সর্বতোভাবে দেখিতে পায় না। সত্যকে যথাসম্ভব সর্বতোভাবে দেখিতে গেলে প্রথমে তাহাকে আংশিক ভাবে দেখিতে হইবে তাহা ব্যতীত আমাদের আর গতি নাই। ইহা আমাদের অসম্পূর্ণতার ফল। আমরা কিছু একেবারেই একটা চারিকোণা দ্রব্যের সবটা দেখিতে পাই না– ঘুরাইয়া ঘুরাইয়া খণ্ড খণ্ড করিয়া দেখিতে হয়। এই নিমিত্ত উচিত এই যে যে যেদিকটা দেখিয়াছে সে সেই দিকটাই সম্পূর্ণরূপে বর্ণনা করুক অবশেষে সকলের কথা গাঁথিয়া একটা সম্পূর্ণ সত্য পাওয়া যাইবে। আমাদের একচোখো মন লইয়া সম্পূর্ণ সত্য জানিবার  আর কোনো উপায় নাই। আমরা একদল অন্ধ আর সত্য একটি হস্তী। স্পর্শ করিয়া করিয়া সকলেই হস্তীর একএকটি অংশের অধিক জানিতে পারি না। এই জন্যই কিছু দিন ধরিয়া হস্তীকে কেহবা স্তম্ভ কেহবা সর্প কেহবা কুলা বলিয়া ঘোরতর বিবাদ করিয়া থাকি অবশেষে সকলের কথা মিলাইয়া বিবাদ মিটাইয়া লই। আমি যে ভূমিকাচ্ছলে এতটা পুরাতন কথা বলিলাম তাহার কারণ এই– আমি জানাইতে চাই একপেশে লেখার উপর আমার কিছু মাত্র বিরাগ নাই। এবং আমার মতে যাহারা একেবারে সত্যের চারি দিক দেখাইতে চায় তাহারা কোনো দিকই ভালো করিয়া দেখাইতে পারে না– তাহারা কতকগুলি কথা বলিয়া যায় কিন্তু একটা ছবি দেখাইতে পারে না। একটা উদাহরণ দিলেই আমার কথা বেশ স্পষ্ট হইবে। একটা ছবি আঁকিতে হইলে যথার্থত যে দ্রব্য যেরূপ ঠিক সেরূপ আঁকা  উচিত  নহে।  যখন  চিত্রকর নিকটের গাছ বড় করিয়া আঁকে ও দূরের গাছ ছোট করিয়া আঁকে তখন তাহাতে এমন বুঝায় না যে বাস্তবিকই দূরের গাছগুলি আয়তনে ছোট। একজন যদি কোনো ছবিতে সব গাছগুলি প্রায় সম আয়তনে আঁকে তবে তাহাতে সত্য বজায় থাকে বটে কিন্তু সে ছবি আমাদের সত্য বলিয়া মনে হয় না– অর্থাৎ তাহাতে সত্য আমাদের মনে অঙ্কিত হয় না। লেখার বিষয়েও তাহাই বলা যায়। আমি যে ভাবটা নিকটে দেখিতে পাই সেই ভাবটাই যদি বড় করিয়া না আঁকি ও তাহার বিপরীত দিকের সীমান্ত যদি অনেকটা ক্ষুদ্র অনেকটা ছায়াময় অনেকটা অদৃশ্য করিয়া না দিই তবে তাহাতে কোন উদ্দেশ্যই ভাল করিয়া সাধিত হয় না না সমস্তটার ভাল ছবি পাওয়া যায় না একাংশের ভাল ছবি পাওয়া য়ায়। এইজন্যই লেখকচিত্রকরদিগকে পরামর্শ দেওয়া যায় যে যেভাবটাকে কাছে দেখিতেছ তাহাই বড় করিয়া আঁক ভাবিয়া চিন্তিয়া বিচার করিয়া সত্যের সহিত পরামর্শ করিয়া ন্যায়কে বজায় রাখিবার জন্য তাহাকে খাট করিবার কোন আবশ্যক নাই। 

    
    

    
    
    

  

