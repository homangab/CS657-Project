

  
    বাংলাভাষা-পরিচয় ৭,২
                
    
    








  
  

        

      রবীন্দ্র রচনাবলী (://.-..)
    
 -->
    
    বাংলাভাষা-পরিচয় ৭,২
    
    
    বাংলাভাষা-পরিচয় ৭

নিজেদের ধর্ম ও আচার-গত একটা বিশেষ ঐক্যের পরিচয় দিয়ে থাকি, সে নামকরণ আমাদের নিজকৃত নয়। বাইরে থেকে মুসলমান আমাদের এই নাম দিয়েছিল। হিন্দুস্থান নাম মুসলমানদের কাছ থেকে পাওয়া। আর যে একটি নামে আমাদের দেশ জগতের কাছে এক দেশ বলে খ্যাত সে হচ্ছে ইন্ডিয়া, সে নামও বিদেশী। বস্তুত ভারতবাসী বোঝাবার কোনো নামকে যদি যথার্থ ন্যাশনাল বলা যায়,  অর্থাৎ  যে  নামে  ভারতের  সকল  জাতিকে  বর্ণধর্ম-আচার-নির্বিশেষে  এক  বলে  ধরা  হয়েছে,  সে ইন্ডিয়ান। আমাদের ভাষায় আমাদের স্বাদেশিক নাম নেই।
বাংলাদেশের  ইতিহাস  খণ্ডতার  ইতিহাস।  পূর্ববঙ্গ,  পশ্চিমবঙ্গ  রাঢ়  বারেন্দ্রের ভাগ  কেবল  ভূগোলের  ভাগ নয়; অন্তরের ভাগও ছিল তার সঙ্গে জড়িয়ে, সমাজেরও মিল ছিল না। তবু এর মধ্যে যে ঐক্যের ধারা চলে এসেছে সে ভাষার ঐক্য নিয়ে। এতকাল আমাদের যে বাঙালি বলা হয়েছে তার সংজ্ঞা হচ্ছে, আমরা বাংলা বলে থাকি।  শাসনকর্তা  বাংলাপ্রদেশের  অংশ-প্রত্যংশ  অন্য  প্রদেশে  জুড়ে  দিয়েছেন,  কিন্তু  সরকারি  দফতরের কাঁচিতে তার ভাষাটাকে ছেঁটে ফেলতে পারেন নি।
ইতিমধ্যে  স্বাদেশিক  ঐক্যের  মাহাত্ম্য  আমরা  ইংরেজের  কাছে  শিখেছি।  জেনেছি  এর  শক্তি,  এর  গৌরব। দেখেছি  এই  সম্পর্কে  এদের  প্রেম,  আত্মত্যাগ,  জনহিতব্রত।  ইংরেজের  এই  দৃষ্টান্ত  আমাদের  হৃদয়ে  প্রবেশ করেছে, অধিকার করেছে আমাদের সাহিত্যকে। আজ আমরা দেশের নামে গৌরব স্থাপন করতে চাই মানুষের ইতিহাসে।
এই-যে আমাদের দেশ আজ আমাদের মনকে টানছে, এর সঙ্গে সঙ্গেই জেগেছে আমাদের ভাষার প্রতি টান। মাতৃভাষা  নামটা  আজকাল  আমরা  ব্যবহার  করে  থাকি,  এ  নামও  পেয়েছি  আমাদের  নতুন  শিক্ষা  থাকে। ইংরেজিতে আপন ভাষাকে বলে মাদার টাঙ্গ্‌, মাতৃভাষা তারই তর্জমা। এমন দিন ছিল যখন বাঙালি বিদেশে গিয়ে আপন ভাষাকে অনায়াসেই পুরোনো কাপড়ের মতো ছেড়ে ফেলতে পারত; বিলেতে গিয়ে ভাষাকে সে দিয়ে আসত সমুদ্রে জলাঞ্জলি, ইংরেজভাষিণী অনুচরীদের সঙ্গে রেখে ছেলেমেয়েদের মুখে বাংলা চাপা দিয়ে তার উপরে ইংরেজির জয়পতাকা দিত সগর্বে উড়িয়ে। আজ আমাদের ভাষা এই অপমান থেকে উদ্ধার পেয়েছে, তার  গৌরব  আজ  সমস্ত  বাংলাভাষীকে  মাহাত্ম্য  দিয়েছে।  বৎসরে  বৎসরে  জেলায়  জেলায়  সাহিত্যসম্মেলন বাঙালির একটা পার্বণ হয়ে দাঁড়িয়েছে; এ নিয়ে তাকে চেতিয়ে তুলতে হয় নি, হয়েছে স্বভাবতই।


    
    

    
    
    

  

