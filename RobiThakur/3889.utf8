

  
    যোগাযোগতৃতীয় অঙ্কতৃতীয় দৃশ্য ৪২
                
    
    








  
  

        

      রবীন্দ্র রচনাবলী (:)
    
 
    
    যোগাযোগতৃতীয় অঙ্কতৃতীয় দৃশ্য ৪২
    
    
    যোগাযোগ

মধুসূদন । কী শুনি । 
নবীন । শুনলে তুমি রাগ করবে । 
মধুসূদন । না শুনলে আরো রাগ করব । 
নবীন । কুম্ভকোনাম থেকে এক জ্যোতিষী এসেছে  তাকে দিয়ে আমার ভাগ্য পরীক্ষা করাতে চাই । 
মধুসূদন । কোথাকার মূর্খ এসব বিশ্বাস কর নাকি ? 
নবীন । সহজ অবস্থায় করি নে  ভয় লাগলেই করি । 
মধুসূদন । ভয়টা কিসের শুনি । 
 
নবীন মাথা চুলকোতে লাগল 
 
মধুসূদন । ভয়টা কাকে বলোইনা । 
নবীন । এ সংসারে তোমাকে ছাড়া ভয় কাউকেই করি নে । দেখছি তোমার ভাবগতিক ভালো নয়  তাই স্পষ্ট করে জানতে চাই গ্রহ কী করতে চান আমাকে নিয়ে  আর তিনি ছুটিই বা দেবেন কোন্‌ নাগাত । 
মধুসূদন । তোমার মতো নাস্তিক  কিচ্ছু বিশ্বাস কর না  শেষকালে — 
নবীন । দেবতার 'পরে বিশ্বাস থাকলে গ্রহকে বিশ্বাস করতুম না  দাদা । ডাক্তারকে যে মানে না  হাতুড়েকে মানতে তার বাধে না । 
মধুসূদন । লেখাপড়া শিখে  বাঁদর  তোমার এই বিদ্যে 
নবীন । লোকটার কাছে যে ভৃগুসংহিতা রয়েছে । যেখানে যেকেউ যেকোনোখানেই জন্মাবে সকলেরই কুষ্টি একেবারে তৈরি — খাস সংস্কৃত ভাষায় লেখা । এর উপরে তো আর কথা চলে না । হাতে হাতে পরীক্ষা করে নাও । 
মধুসূদন । বোকা ভুলিয়ে যারা খায় ভগবান তাদের পেট ভরাবার জন্যে তোমাদের মতো বোকা জুগিয়ে থাকেন । 
নবীন । আবার সেই বোকাদের বাঁচাবার জন্যে সৃষ্টি করেছেন তোমাদের মতো বুদ্ধিমান । ভৃগুসংহিতার উপরে তোমার বুদ্ধি খাটিয়ে দেখোইনা । তোমার কাছে বড়ো বড়ো ঋষিমুনিদের ফাঁকিও ধরা পড়বে । 
মধুসূদন । আচ্ছা  দেখব তোমার কুম্ভকোনামের চালাকি । 
নবীন । তোমার যেরকম জোর অবিশ্বাস দাদা  ওতে গণনায় ভুল হয়ে যায় । মানুষকে বিশ্বাস করলে মানুষ বিশ্বাসী হয়ে ওঠে  গ্রহদেরও সেই দশা । এই দেখোনা  সাহেবগুলো গ্রহ মানে না  তাই তারা তেরস্পর্শে যাত্রা করলেও লড়াই জেতে । সেদিন ছিল দিক্‌শূল  আরো কত কী  বেরিয়ে পড়ল তোমাদের ছোটোসাহেব  ঘোড়দৌড়ে জিতে এল বাজি — আমি হলে বাজি জেতা দুরস্তাং  ঘোড়াটা ছুটে এসে লাথি বসিয়ে দিত আমার পেটে । দাদা  এইসব পাজি গ্রহনক্ষত্রের উপর তোমার বুদ্ধি খাটিয়ো না — একটু বিশ্বাস মনে রেখো । 
মধুসূদন । আচ্ছা  কালকে তাকে দেখা যাবে । 
নবীন । আমি তাকে আনিয়েছি । তোমাকে নির্জনে পাব বলে এই দশটা রাত্রেই তাকে নিয়ে এলুম । 
মধুসূদন । কোথায় সে ? 
নবীন । চলোনা সেখানে গিয়ে একবার — 
মধুসূদন । না না  বাইরে নয়  লোকজন এসে পড়বে । 


    
    

    
    
    

  

