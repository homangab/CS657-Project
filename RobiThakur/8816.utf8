

  
    বাংলাভাষা-পরিচয় ১১,৫
                
    
    








  
  

        

      রবীন্দ্র রচনাবলী (://.-..)
    
 -->
    
    বাংলাভাষা-পরিচয় ১১,৫
    
    
    বাংলাভাষা-পরিচয় ১১

চলতি ভাষা আইন জারি না করেও আইন মানিয়ে নিতে পারে।
ছেলে ভোলাবার ছড়া শুনলে একটা কথা স্পষ্ট বোঝা যায়, এতে অর্থের সংগতির দিকে একটুও দৃষ্টি নেই, দৃষ্টি দেবার দরকার বোধ করা হয় নি। যুক্তিবাঁধন-ছেঁড়া ছবিগুলো ছন্দের ঢেউয়ের উপর টগ্‌বগ্‌ করে ভেসে উঠছে, ভেসে যাচ্ছে। স্বপ্নের মতো একটা আকস্মিক ছবি আর-একটা ছবিকে জুটিয়ে আনছে। একটা শব্দের অনুপ্রাসে  হোক  বা  আর-কোনো  অনির্দিষ্ট  কারণে  হোক,  আর-একটা  শব্দ  রবাহূত  এসে  পড়ছে।  আধুনিক য়ুরোপীয় কাব্যে অবচেতন চিত্তের এই- সমস্ত স্বপ্নের লীলাকে স্থান দেবার একটা প্রেরণা দেখা যায়। আধুনিক মনস্তত্ত্বে মানুষের মগ্নচৈতন্যের সক্রিয়তার উপর বিশেষ দৃষ্টি পড়েছে। চৈতন্যের সতর্কতা থেকে মুক্তি দিয়ে স্বপ্নলোকের অসংলগ্ন স্বতঃসৃষ্টিকে কাব্যে উদ্ধার করে আনবার একটা প্রয়াস দেখতে পাই। নীচের ছড়াটির মতো এই জাতের রচনা কোনো আধুনিক কবির হাত দিয়ে বেরিয়েছে কি না জানি নে। খবর যা পেয়েছি তাতে জানা যায়, এর চেয়ে অসংলগ্ন কাব্যের অভ্যুদয় হয়েছে—

          নোটন নোটন পায়রাগুলি ঝোটন রেখেছে,
          বড়ো সাহেবের বিবিগুলি নাইতে এসেছে।
         দু পারে দুই রুই কাৎলা ভেসে উঠেছে,
         দাদার হাতে কলম ছিল ছুঁড়ে মেরেছে।
         ও পারেতে দুটি মেয়ে নাইতে নেবেছে,
         ঝুনু ঝুনু চুলগাছটি ঝাড়তে নেগেছে।
         কে দেখেছে,কে দেখেছে, দাদা দেখেছে।
         আজ দাদার ঢেলা ফেলা, কাল দাদার বে।
         দাদা যাবে কোন্‌খান দে, বকুলতলা দে।
        বকুল ফুল কুড়োতে কুড়োতে পেয়ে গেলুম মালা।
          রামধনুকে বাদ্দি বাজে সীতেনাথের খেলা।
          সীতেনাথ বলে রে ভাই, চালকড়াই খাব।
          চালকড়াই খেতে খেতে গলা হল কাঠ,
         হেথা হোথা জল পাব চিৎপুরের মাঠ।
         চিৎপুরের মাঠেতে বালি চিক্‌চিক্‌ করে,
         চাঁদমুখে রোদ নেগে রক্ত ফেটে পড়ে।

সুদূর কাল থেকে আজ পর্যন্ত এই কাব্য যারা আউড়িয়েছে এবং যারা শুনেছে তারা একটা অর্থের অতীত রস  পেয়েছে;  ছন্দতে  ছবিতে  মিলে  একটা  মোহ  এনেছে  তাদের  মনের  মধ্যে।  সেইজন্যে  অনেক  নামজাদা কবিতার চেয়ে এর আয়ু বেড়ে চলেছে। এর ছন্দের চাকা ঘুরে চলেছে বহু শতাব্দীর রাস্তা পেরিয়ে।
আদিম কালের মানুষ তার ভাষাকে ছন্দের দোল লাগিয়ে নিরর্থক নাচাতে কুণ্ঠিত হয় নি। নাচের নেশা আছে তার রক্তে। বুদ্ধি যখন তার চেতনায় একাধিপত্য করতে আরম্ভ করেছে, তখনি সে নেশা কাটিয়ে উঠে মেনেছে শব্দের সঙ্গে অর্থের একান্ত যোগ। আদিম মানুষ মন্ত্র বানিয়েছে, সে মন্ত্রের শব্দে অর্থের শাসন নেই অথবা আছে সামান্য।  তার  মন  ছন্দে  দোলায়িত  ধ্বনির  রহস্যে  ছিল  অভিভূত।  তার  মনে  ধ্বনির  এই-যে  সম্মোহনপ্রভাব, দেবতার উপরে, প্রাকৃতিক শক্তির উপরেও তার ক্রিয়া সে কল্পনা করত। তাই


    
    

    
    
    

  

