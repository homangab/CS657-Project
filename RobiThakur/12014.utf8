

  
    গীতাঞ্জলি  ১৪৬
                
    
    








  
  

        

      রবীন্দ্র রচনাবলী (:)
    
 
    
    গীতাঞ্জলি  ১৪৬
    
    
    ১৪৬


তোমার দয়া যদি 

চাহিতে নাও জানি 

তবুও দয়া করে 

চরণে নিয়ো টানি । 

আমি যা গড়ে তুলে 

আরামে থাকি ভুলে 

সুখের উপাসনা 


করি গো ফলে ফুলে — 

সে ধুলাখেলাঘরে 

রেখো না ঘৃণাভরে  

জাগায়ো দয়া করে 

বহ্নিশেল হানি । 

সত্য মুদে আছে 

দ্বিধার মাঝখানে  

তাহারে তুমি ছাড়া 

ফুটাতে কে বা জানে । 

মৃত্যু ভেদ করি ' 

অমৃত পড়ে ঝরি '  

অতল দীনতার 

শূন্য উঠে ভরি ' 


পতনব্যথা মাঝে 

চেতনা আসি বাজে  

বিরোধ কোলাহলে 

গভীর তব বাণী । 


    
    

    
    
    

  

