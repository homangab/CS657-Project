

  
    যোগাযোগ- দ্বিতীয় অঙ্ক-তৃতীয় দৃশ্য, ২৯
                
    
    








  
  

        

      রবীন্দ্র রচনাবলী (://.-..)
    
 -->
    
    যোগাযোগ- দ্বিতীয় অঙ্ক-তৃতীয় দৃশ্য, ২৯
    
    
    যোগাযোগ

নবীনের প্রবেশ 
&; 
নবীন । আমাকে একটুখানি না দেখলেই অস্থির হয়ে ওঠ , ডাকাডাকি করতে থাক , লোকে বলবে কী ? 
মোতির মা । রাখো তোমার রঙ্গ , কাজের কথা আছে । 
নবীন । কী শুনি । 
মোতির মা । বড়োঠাকুরের ঘরে তাঁর ডেস্কের উপর খোঁজ করে এসো গো , দিদির কোনো চিঠি এসেছে কি না । দেরাজ খুলেও দেখো । 
নবীন । সর্বনাশ! 

মোতির মা । তুমি যদি না যাও তো আমি যাব । 
নবীন । এ যে ঝোপের ভিতর থেকে ভালুকের ছানা ধরতে পাঠানো । 
মোতির মা । তা হোক , তোমাকে যেতে হবে । 
নবীন । এখনি ? 
মোতির মা । হাঁ , এখনি । ওঁর কষ্ট দেখে আমার বুক ফেটে যায় । আরো একটা কাজ আছে । নুরনগরে এখনি তার করে জানতে হবে বিপ্রদাসবাবু কেমন আছেন । 
নবীন । তা বেশ । তা দাদাকে জানিয়ে করতে হবে তো । 
মোতির মা । না । 
নবীন । মেজোবউ , তুমি তো দেখি মরিয়া হয়ে উঠেছ! এ বাড়িতে টিকটিকি পোকা ধরতে পারে না কর্তার হুকুম ছাড়া , আর আমি — 
মোতির মা । দিদির নামে তার যাবে , তোমার তাতে কী ? 
নবীন । আমার হাত দিয়ে তো যাবে । 
মোতির মা । বড়োঠাকুরের আপিসে ঢের তার তো দরোয়ানকে দিয়ে পাঠানো হয় , তার সঙ্গে এটা চালান দিয়ো । এই নাও টাকা । দিদি দিয়েছেন । 
নবীন । দুর্গা দুর্গতিনাশিনী! 
মোতির মা । ওই দিদি আসছেন । ওঁকে একটু হাসাতে হবে । আর কিছু না থাক্‌ , তোমার ওই গুণটি আছে , তুমি লোক হাসাতে পার । 
&; 
কুমুদিনীর প্রবেশ 
&; 
নবীন । বউদি , তোমার কাছে নালিশ আছে । 
কুমুদিনী । কিসের নালিশ ? 
নবীন । দুঃখের কথা বলি । বড়ো অত্যাচার! এই ভদ্রমহিলা আমার বই লুকিয়ে রেখেছেন । 
কুমুদিনী । এমন শাসন কেন ? 
নবীন । ঈর্ষা । যেহেতু নিজে ইংরেজি পড়তে পারেন না । আমি স্ত্রী-শিক্ষার পক্ষে , উনি কিন্তু স্বামীজাতির এডুকেশনের বিরোধী! আমার বুদ্ধির যতই উন্নতি হচ্ছে , ওঁর বুদ্ধির সঙ্গে ততই গরমিল হয়ে যাওয়াতেই ওঁর রাগ । এত করে বোঝালাম , অত বড়ো যে সীতা তিনিও রামচন্দ্রের পিছনে পিছনেই চলতেন , বিদ্যেবুদ্ধিতে আমি তোমার [ চেয়ে ] অনেক এগিয়ে চলেছি , এতে বাধা দিয়ো না । 
মোতির মা । তোমার বিদ্যের কথা মা সরস্বতী জানেন , কিন্তু বুদ্ধির বড়াই করতে এসো না । 


    
    

    
    
    

  

