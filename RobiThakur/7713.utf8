

  
    আত্মপরিচয়- ২, ৩
                
    
    








  
  

        

      রবীন্দ্র রচনাবলী (://.-..)
    
 -->
    
    আত্মপরিচয়- ২, ৩
    
    
    আত্মপরিচয় ২
মহাকালের হাতে আমরা যত বেশি দিব ততই বেশি সে লইবে ইহা সত্য নহে । আমার বোঝা অত্যন্ত ভারী হইয়াছে — ইহা হইতেই বুঝা যাইতেছে ইহার মধ্যে অনেকটা অংশে মৃত্যুর মার্কা পড়িয়াছে । যিনি অমরত্বরথের রথী তিনি সোনার মুকুট , হীরার কণ্ঠি , মানিকের অঙ্গদ ধারণ করেন , তিনি বস্তা মাথায় করিয়া লন না ।
কিন্তু আমি কারুকরের মতো সংহত অথচ মূল্যবান গহনা গড়িয়া দিতে পারি নাই । আমি , যখন যাহা জুটিয়াছে তাহা লইয়া কেবল মোট বাঁধিয়া দিয়াছি ; তাহার দামের চেয়ে তাহার ভার বেশি । অপব্যয় বলিয়া যেমন একটা ব্যাপার আছে অপসঞ্চয়ও তেমনি একটি উৎপাত । সাহিত্যে এই অপরাধ আমার ঘটিয়াছে । যেখানে মালচালানের পরীক্ষাশালা সেই কস্টম্‌হৌসের হাত হইতে ইহার সমস্তগুলি পার হইতে পারিবে না । কিন্তু সেই লোকসানের আশঙ্কা লইয়া ক্ষোভ করিতে চাই না । যেমন এক দিকে চিরকালটা আছে তেমনি আর-এক দিকে ক্ষণকালটাও আছে । সেই ক্ষণকালের প্রয়োজনে , ক্ষণকালের উৎসবে , এমন-কি ক্ষণকালের অনাবশ্যক ফেলাছড়ার ব্যাপারেও যাহা জোগান দেওয়া গেছে , তাহার স্থায়িত্ব নাই বলিয়া যে তাহার কোনো ফল নাই তাহা বলিতে পারি না । একটা ফল তো এই দেখিতেছি , অন্তত প্রাচুর্যের দ্বারাতেও বর্তমানকালের হৃদয়টিতে আমার কবিত্বচেষ্টা কিছু পরিমাণে জুড়িয়া বসিয়াছে এবং আমার পাঠকদের হৃদয়ের তরফ হইতে আজ যাহা পাইলাম তাহা যে অনেকটা পরিমাণে সেই দানের প্রতিদান তাহাতে সন্দেহ নাই । 
কিন্তু এই দানও যেমন ক্ষণস্থায়ী তাহার প্রতিদানও চিরদিনের নহে । আমি যে ফুল ফুটাইয়াছি তাহারও বিস্তর ঝরিবে , আপনারা যে মালা দিলেন তাহারও অনেক শুকাইবে । বাঁচিয়া থাকিতেই কবি যাহা পায় তাহার মধ্যে ক্ষণকালের এই দেনাপাওনা শোধ হইতে থাকে । অদ্যকার সম্বর্ধনার মধ্যে সেই ক্ষণকালের হিসাবনিকাশের অঙ্ক যে প্রচুরপরিমাণে আছে তাহা আমি নিজেকে ভুলিতে দিব না । 
এই ক্ষণকালের ব্যবসায়ে ইচ্ছায় অনিচ্ছায় অনেক ফাঁকি চলে । বিস্তর ব্যর্থতা দিয়া ওজন ভারী করিয়া তোলা যায় — যতটা মনে করা যায় তাহার চেয়ে বলা যায় বেশি — দর অপেক্ষা দস্তুরের দিকে বেশি দৃষ্টি পড়ে , অনুভবের চেয়ে অনুকরণের মাত্রা অধিক হইয়া উঠে । আমার সুদীর্ঘকালের সাহিত্য-কারবারে সেই-সকল ফাঁকি জ্ঞানে অজ্ঞানে অনেক জমিয়াছে সে কথা আমাকে স্বীকার করিতেই হইবে । 
কেবল একটি কথা আজ আমি নিজের পক্ষ হইতে বলিব , সেটি এই যে , সাহিত্যে আজ পর্যন্ত আমি যাহা দিবার যোগ্য মনে করিয়াছি তাহাই দিয়াছি , লোকে যাহা দাবি করিয়াছে তাহাই জোগাইতে চেষ্টা করি নাই । আমি আমার রচনা পাঠকদের মনের মতো করিয়া তুলিবার দিকে চোখ না রাখিয়া আমার মনের মতো করিয়াই সভায় উপস্থিত করিয়াছি । সভার প্রতি ইহাই যথেষ্ট সম্মান । কিন্তু এরূপ প্রণালীতে আর যাহাই হউক , শুরু হইতে শেষ পর্যন্ত বাহবা পাওয়া যায় না , আমি তাহা পাইও নাই । আমার যশের ভোজে আজ সমাপনের বেলায় যে মধুর জুটিয়াছে , বরাবর এ রসের আয়োজন ছিল না । যে ছন্দে যে ভাষায় একদিন কাব্যরচনা আরম্ভ করিয়াছিলাম তখনকার কালে তাহা আদর পায় নাই এবং এখনকার কালেও যে তাহা আদরের যোগ্য তাহা আমি বলিতে চাই না । কেবল আমার বলিবার কথা এই যে , যাহা আমার তাহাই আমি অন্যকে দিয়াছিলাম — ইহার চেয়ে সহজ সুবিধার পথ আমি অবলম্বন করি নাই । অনেক সময়ে লোককে বঞ্চনা করিয়াই খুশি করা যায় — কিন্তু সেই খুশিও কিছুকাল পরে ফিরিয়া বঞ্চনা করে — সেই সুলভ খুশির দিকে লোভদৃষ্টিপাত করি নাই । 
তাহার পরে আমার রচনায় অপ্রিয় বাক্যও আমি অনেক বলিয়াছি , এবং অপ্রিয় বাক্যের যাহা নগদ-বিদায় তাহাও আমাকে বার বার পিঠ পাতিয়া লইতে হইয়াছে । আপনার শক্তিতেই মানুষ আপনার সত্য উন্নতি করিতে পারে , মাগিয়া পাতিয়া কেহ কোনোদিন স্থায়ী কল্যাণ লাভ করিতে পারে না , এই নিতান্ত পুরাতন কথাটিও দুঃসহ গালি না খাইয়া বলিবার সুযোগ পাই নাই । 


    
    

    
    
    

  

