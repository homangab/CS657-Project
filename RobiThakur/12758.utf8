

  
    নৈবেদ্য  ২৩
                
    
    








  
  

        

      রবীন্দ্র রচনাবলী (:)
    
 
    
    নৈবেদ্য  ২৩
    
    
    ২৩

আজি হেমন্তের শান্তি ব্যাপ্ত চরাচরে । 
 
জনশূন্য ক্ষেত্রমাঝে দীপ্ত দ্বিপ্রহরে 
শব্দহীন গতিহীন স্তব্ধতা উদার 
রয়েছে পড়িয়া শ্রান্ত দিগন্তপ্রসার 
স্বর্ণশ্যাম ডানা মেলি । ক্ষীণ নদীরেখা 
নাহি করে গান আজি  নাহি লেখে লেখা 
বালুকার তটে । দূরে দূরে পল্লী যত 
মুদ্রিতনয়নে রৌদ্র পোহাইতে রত 
নিদ্রায় অলস ক্লান্ত । 
 

এই স্তব্ধতায় 
শুনিতেছি তৃণে তৃণে ধুলায় ধুলায়  
মোর অঙ্গে রোমে রোমে  লোকে লোকান্তরে 
গ্রহে সূর্যে তারকায় নিত্যকাল ধ’রে 
অণুপরমাণুদের নৃত্যকলরোল — 
তোমার আসন ঘেরি অনন্ত কল্লোল । 


    
    

    
    
    

  

