

  
    নৈবেদ্য - ২৫
                
    
    








  
  

        

      রবীন্দ্র রচনাবলী (://.-..)
    
 -->
    
    নৈবেদ্য - ২৫
    
    
    ২৫

আবার আমার হাতে বীণা দাও তুলি , 
আবার আসুক ফিরে হারা গানগুলি । 
&; 
সহসা কঠিন শীতে মানসের জলে 
পদ্মবন মরে যায় , হংস দলে দলে 
সারি বেঁধে উড়ে যায় সুদূর দক্ষিণে 
জনহীন কাশফুল্ল নদীর পুলিনে ; 
আবার বসন্তে তারা ফিরে আসে যথা 
বহি লয়ে আনন্দের কলমুখরতা — 
&; 
তেমনি আমার যত উড়ে-যাওয়া গান 
আবার আসুক ফিরে , মৌন এ পরান 
ভরি উতরোলে ; তারা শুনাক এবার 
সমুদ্রতীরের তান , অজ্ঞাত রাজার 
অগম্য রাজ্যের যত অপরূপ কথা , 
সীমাশূন্য নির্জনের অপূর্ব বারতা । 


    
    

    
    
    

  

