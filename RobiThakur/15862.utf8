

  
    বাঙালি কবি নয় কেন? ৩
                
    
    








  
  

        

      রবীন্দ্র রচনাবলী (:)
    
 
    
    বাঙালি কবি নয় কেন? ৩
    
    
    বাঙালি কবি নয় কেন?

যাহার কল্পনা মার্জিত ও মসৃণ তাহার হৃদয়ে প্রতিবিম্ব অতি সমগ্র ও সম্পূর্ণ হয় প্রতিবিম্বও সত্য পদার্থের মতো প্রতিভাত হয় কিন্তু মলিন কল্পনায় প্রতিবিম্ব অতি অস্পষ্ট হয় ভালো করিয়া দেখা যায় না। একটা ঘটনা যদি হৃদয়ে ভালো করিয়া প্রতিবিম্বিতই না হইল যদি তাহা ভালো করিয়া দেখিতেই না পাইলাম তবে তজ্জনিত সুখ বা দুঃখ হইবে কেন? একজন কাল্পনিক ব্যক্তি যখন বহুদিন পরে বিদেশ হইতে দেশাভিমুখে যাত্রা করে তখন দেশে আসিলে তাহার আত্মীয় বন্ধুদিগের নিকট কীরূপে সমাদর পাইবে তাহার এমন একটি জাজ্বল্যমান চিত্র তাহার কল্পনাপটে অঙ্কিত হয় যে সে আনন্দে অধীর হইয়া পড়ে। সে চক্ষু মুদিয়া স্পষ্ট অনুভব করিতে পারে যেন সে তাহার সেই পুরাতন বাটির প্রাঙ্গণে গিয়া পৌঁছিয়াছে সেই সম্মুখে আতা গাছটি রহিয়াছে এক পাশে গাভীটি বাঁধা রহিয়াছে ছোটো মেয়েটি দাওয়ায় বসিয়া খেলা করিতেছে সে তাহাকে দেখিয়া কী বলিয়া চীৎকার করিয়া উঠিল মা কী বলিয়া ছুটিয়া আসিলেন বাড়িতে কিরূপ একটা কোলাহল পড়িয়া গেল সমস্ত সে দেখিতে পায় কে তাহাকে কী প্রশ্ন করিবে তাহা সে কল্পনা করিতে থাকে এবং সে তাহার কী উত্তর দিবে তাহা পর্যন্ত ঠিক করিয়া রাখে। কল্পনা যদি এমন জাজ্জ্বল্যমান না হয় তবে সে কখনো স্পষ্ট সুখ অনুভব করিতে পারে না। যখন একজন ভাবী দারিদ্র্যদুঃখ ভাবিয়া আত্মহত্যা করে তখন সে তাহার ভবিষ্যৎ দুঃখের দশা বর্তমানের মতো অতি স্পষ্ট ও জীবন্ত করিয়া দেখে নহিলে আত্মহত্যা করিতে পারে না। 
যে ব্যক্তির অনুভাবকতা অধিক সে ব্যক্তি কাজ করে সে কখনো নিরুদ্যম থাকিতে পারে না। সুখ তাহাকে এত আনন্দ দেয় যে সুখের জন্য সে প্রাণপণ করে দুঃখ তাহাকে এত কষ্ট দেয় যে দুঃখের হাত এড়াইতে সে বিধিমতে চেষ্টা করে। বাঙালিরা কাজ করিতে চাহে না কেননা তাহারা জানে যে কোনোরূপে দিনপাত হইয়া যাইবে। কষ্ট হউক দুঃখ হউক কোনো রূপে দিনপাত হইলেই সন্তুষ্ট। যাহাদের অনুভাবকতা অধিক তাহাদের কি এরূপ ভাব? এমন হয় বটে যে অনেক সময় আমরা অনুভব করি কিন্তু শরীরের দৌর্বল্যবশত সে অনুভাবকতা আমাদের কাজে নিয়োগ করিতে পারে না। কিন্তু তেমন অবস্থায় ক্রমেই আমাদের অনুভাবকতা কমিয়া যায়। অনবরত যদি দুঃখের কারণ ঘটে অথচ তাহার প্রতিকার করিতে না পারি চুপচাপ বসিয়া দুঃখ সহিতেই হয় জানি যে কোনো চারা নাই তাহা হইলে মন হইতে দুঃখবোধ কমিয়া যায় ও অদৃষ্টবাদ শাস্ত্রের উপর বিশ্বাস জন্মে। যেমন করিয়াই হউক অনুভাবকতার হ্রাস হয়ই 
বহুকাল হইতে একটা জনশ্রুতি চলিয়া আসিতেছে যে কাজের সহিত কল্পনার মুখদেখাদেখি নাই। কল্পনা যদি এখানে থাকে তো কাজ ওখান দিয়া চলিয়া যায়। সচরাচর লোকে মানুষকে দুই শ্রেণীতে বিভক্ত করে কাজের লোক ও কল্পনাপ্রধান লোক। কাজের লোক যদি উত্তর মেরুতে থাকে তো কল্পনাপ্রধান লোক দক্ষিণ মেরুতে থাকিবে। কিন্তু ভাবনা ও প্রকাশের মধ্যে যেরূপ অকাট্য সম্বন্ধ কল্পনা ও কাজের মধ্যে কি ঠিক তেমনি নহে? তুমি একটি ছবি আঁকিতে চাও আগে কল্পনায় সে ছবি না উঠিলে কীরূপে তাহা আঁকিবে? মাটির উপর তোমাকে একটি বাড়ি গড়িতে হইবে কিন্তু তাহার আগে শূন্যের উপর সে বাড়ি না গড়িলে চলে কি? যদি কাজের বাড়ি গড়িবার পূর্বে কল্পনার বাড়ি গড়া নিতান্তই আবশ্যক তবে কল্পনার বাড়ি যত পরিষ্কার ও ভালো করিয়া গড় কাজের বাড়িও তত ভালো হইবে সন্দেহ নাই। কল্পনার ভিত্তিতে বাড়ি যদি সর্বাঙ্গসম্পূর্ণ না হয় তবে মাটির উপর গড়িতে তাহা পাঁচবার করিয়া ভাঙিতে হইবে।*
অতএব দেখা যাইতেছে যে কল্পনা কাজের বাধাজনক নহে বরঞ্চ শ্রীবৃদ্ধিসাধক। তবে কেন কল্পনার নামে অনর্থক এরূপ একটা বদনাম হইল? বোধ হয় তাহার কারণ এই যে যাহারা নিত্যনিয়মিত ধরাবাঁধা কাজ করে যে কাজে একটা যন্ত্রের অপেক্ষা অধিক বুদ্ধি থাকিবার আবশ্যক করে না কালও যাহা করিয়াছিলাম আজও তাহা করিতেছি আর কালও তাহাই করিতে হইবে তাহাদের কল্পনা খোরাক না পাইয়া অত্যন্ত ম্রিয়মাণ হইয়া পড়ে। এবং যাহাদের কল্পনা অধিক তাহারা এরূপ কাজ করিতে সম্মত 



    
    

    
    
    

  

