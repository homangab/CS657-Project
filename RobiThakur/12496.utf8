

  
    সানাই  দেওয়ানেওয়া ১
                
    
    








  
  

        

      রবীন্দ্র রচনাবলী (:)
    
 
    
    সানাই  দেওয়ানেওয়া ১
    
    
    দেওয়ানেওয়া
বাদল দিনের প্রথম কদমফুল 

আমায় করেছ দান  
আমি তো দিয়েছি ভরা শ্রাবণের 

মেঘমল্লারগান । 
 
সজল ছায়ার অন্ধকারে 

ঢাকিয়া তারে 
এনেছি সুরের শ্যামল খেতের 

প্রথম সোনার ধান । 
 
আজ এনে দিলে যাহা 

হয়তো দিবে না কাল  
রিক্ত হবে যে তোমার ফুলের ডাল । 
 

স্মৃতিবন্যার উছল প্লাবনে 

আমার এ গান শ্রাবণে শ্রাবণে 

ফিরিয়া ফিরিয়া বাহিবে তরণী 

ভরি তব সম্মান । 


    
    

    
    
    

  

