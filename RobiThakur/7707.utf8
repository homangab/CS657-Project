

  
    আত্মপরিচয়- ১, ১১
                
    
    








  
  

        

      রবীন্দ্র রচনাবলী (://.-..)
    
 -->
    
    আত্মপরিচয়- ১, ১১
    
    
    আত্মপরিচয় ১
মাঝে উন্মত্ত আলিঙ্গনে একেবারে আবৃত করে ফেলছে । তখন আমি এই পৃথিবীতে আমার সর্বাঙ্গ দিয়ে প্রথম সূর্যালোক পান করেছিলেম — নবশিশুর মতো একটা অন্ধ জীবনের পুলকে নীলাম্বরতলে আন্দোলিত হয়ে উঠেছিলেম , এই আমার মাটির মাতাকে আমার সমস্ত শিকড়গুলি দিয়ে জড়িয়ে এর স্তন্যরস পান করেছিলেম । একটা মূঢ় আনন্দে আমার ফুল ফুটত এবং নবপল্লব উদ্‌গত হত । যখন ঘনঘটা করে বর্ষার মেঘ উঠত তখন তার ঘনশ্যামচ্ছটায় আমার সমস্ত পল্লবকে একটা পরিচিত করতলের মতো স্পর্শ করত । তার পরেও নব নব যুগে এই পৃথিবীর মাটিতে আমি জন্মেছি । আমরা দুজনে একলা মুখোমুখি করে বসলেই আমাদের বহুকালের পরিচয় যেন অল্পে অল্পে মনে পড়ে । আমার বসুন্ধরা এখন একখানি রৌদ্রপীতহিরণ্য অঞ্চল পরে ঐ নদীতীরের শস্যক্ষেত্রে বসে আছেন — আমি তাঁর পায়ের কাছে , কোলের কাছে গিয়ে লুটিয়ে পড়ছি । অনেক ছেলের মা যেমন অর্ধমনস্ক অথচ নিশ্চল সহিষ্ণুভাবে আপন শিশুদের আনাগোনার প্রতি তেমন দৃক্‌পাত করেন না , তেমনি আমার পৃথিবী এই দুপুরবেলায় ঐ আকাশপ্রান্তের দিকে চেয়ে বহু আদিমকালের কথা ভাবছেন — আমার দিকে তেমন লক্ষ করছেন না , আর আমি কেবল অবিশ্রাম বকেই যাচ্ছি । 
প্রকৃতি তাহার রূপরস বর্ণগন্ধ লইয়া , মানুষ তাহার বুদ্ধিমন তাহার স্নেহপ্রেম লইয়া , আমাকে মুগ্ধ করিয়াছে — সেই মোহকে আমি অবিশ্বাস করি না , সেই মোহকে আমি নিন্দা করি না । তাহা আমাকে বদ্ধ করিতেছে না , তাহা আমাকে মুক্তই করিতেছে ; তাহা আমাকে আমার বাহিরেই ব্যাপ্ত করিতেছে । নৌকার গুণ নৌকাকে বাঁধিয়া রাখে নাই , নৌকাকে টানিয়া টানিয়া লইয়া চলিয়াছে । জগতের সমস্ত আকর্ষণপাশ আমাদিগকে তেমনি অগ্রসর করিতেছে , কেহ-বা দ্রুত চলিতেছে বলিয়া সে আপন গতিসম্বন্ধে সচেতন , কেহ-বা মন্দগমনে চলিতেছে বলিয়া মনে করিতেছে বুঝি-বা সে এক জায়গায় বাঁধাই পড়িয়া আছে । কিন্তু সকলকেই চলিতে হইতেছে — সকলই এই জগৎসংসারের নিরন্তর টানে প্রতিদিনই ন্যূনাধিক পরিমাণে আপনার দিক হইতে ব্রহ্মের দিকে ব্যাপ্ত হইতেছে । আমরা যেমনই মনে করি , আমাদের ভাই , আমাদের প্রিয় , আমাদের পুত্র , আমাদিগকে একটি জায়গায় বাঁধিয়া রাখে নাই ; যে জিনিসটাকে সন্ধান করিতেছি , দীপালোক কেবলমাত্র সেই জিনিসটাকে প্রকাশ করে তাহা নহে , সমস্ত ঘরকে আলোকিত করে — প্রেম প্রেমের বিষয়কে অতিক্রম করিয়াও ব্যাপ্ত হয় । জগতের সৌন্দর্যের মধ্য দিয়া , প্রিয়জনের মাধুর্যের মধ্য দিয়া ভগবানই আমাদিগকে টানিতেছেন — আর-কাহারো টানিবার ক্ষমতাই নাই । পৃথিবীর প্রেমের মধ্য দিয়াই সেই ভূমানন্দের পরিচয় পাওয়া , জগতের এই রূপের মধ্যেই সেই অপরূপকে সাক্ষাৎ প্রত্যক্ষ করা , ইহাকেই তো আমি মুক্তির সাধনা বলি । জগতের মধ্যে আমি মুগ্ধ , সেই মোহেই আমার মুক্তিরসের আস্বাদন —

বৈরাগ্যসাধনে মুক্তি , সে আমার নয় । 
অসংখ্যবন্ধন-মাঝে মহানন্দময় 
লভিব মুক্তির স্বাদ । এই বসুধার 
মৃত্তিকার পাত্রখানি ভরি বারংবার 
তোমার অমৃত ঢালি দিবে অবিরত 
নানাবর্ণগন্ধময় । প্রদীপের মতো 
সমস্ত সংসার মোর লক্ষ বর্তিকায় 
জ্বালায়ে তুলিবে আলো তোমারি শিখায় 
তোমার মন্দিরমাঝে । ইন্দ্রিয়ের দ্বার 
রুদ্ধ করি যোগাসন , সে নহে আমার । 
যে কিছু আনন্দ আছে দৃশ্যে গন্ধে গানে 



    
    

    
    
    

  

