

  
    কড়ি ও কোমল - ক্ষুদ্র আমি, ১
                
    
    








  
  

        

      রবীন্দ্র রচনাবলী (://.-..)
    
 -->
    
    কড়ি ও কোমল - ক্ষুদ্র আমি, ১
    
    
    ক্ষুদ্র আমি

বুঝেছি বুঝেছি , সখা , কেন হাহাকার , 
আপনার'পরে মোর কেন সদা রোষ । 
বুঝেছি বিফল কেন জীবন আমার — 
আমি আছি , তুমি নাই , তাই অসন্তোষ । 
সকল কাজের মাঝে আমারেই হেরি — 
ক্ষুদ্র আমি জেগে আছে ক্ষুধা লয়ে তার , 
শীর্ণবাহু - আলিঙ্গনে আমারেই ঘেরি 
করিছে আমার হায় অস্থিচর্ম সার । 
কোথা নাথ , কোথা তব সুন্দর বদন — 
কোথায় তোমার নাথ , বিশ্ব - ঘেরা হাসি । 
আমারে কাড়িয়া লও , করো গো গোপন — 
আমারে তোমারে মাঝে করো গো উদাসী । 
ক্ষুদ্র আমি করিতেছে বড়ো অহংকার , 
ভাঙো নাথ , ভাঙো নাথ , অভিমান তার ॥ 

    
    

    
    
    

  

