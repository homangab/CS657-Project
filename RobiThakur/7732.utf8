

  
    আত্মপরিচয় ৩ ১৫
                
    
    








  
  

        

      রবীন্দ্র রচনাবলী (:)
    
 
    
    আত্মপরিচয় ৩ ১৫
    
    
    আত্মপরিচয় ৩
মহাপঞ্চক । আমি তোমাকে প্রণাম করব না । 
দাদাঠাকুর । আমি তোমার প্রণাম গ্রহণ করব না — আমি তোমাকে প্রণত করব । 
মহাপঞ্চক । তুমি আমাদের পূজা নিতে আস নি । 
দাদাঠাকুর । আমি তোমাদের পূজা নিতে আসি নি  অপমান নিতে এসেছি । 
     আমি তো মনে করি আজ য়ুরোপে যে যুদ্ধ বেধেছে সে ঐ গুরু এসেছেন বলে। তাঁকে অনেক দিনের টাকার প্রাচীর মানের প্রাচীর অহংকারের প্রাচীর ভাঙতে হচ্ছে। তিনি আসবেন বলে কেউ প্রস্তুত ছিল না। কিন্তু তিনি যে সমারোহ করে আসবেন তার জন্যে আয়োজন অনেকদিন থেকে চলছিল। য়ুরোপের সুদর্শনা যে মেকি রাজা সুবর্ণের রূপ দেখে তাকেই আপন স্বামী বলে ভুল করেছিল—  তাই তো হঠাৎ আগুন জ্বলল তাই তো সাত রাজার লড়াই বেধে গেল— তাই তো যে ছিল রানী তাকে রথ ছেড়ে তার সম্পদ ছেড়ে পথের ধুলোর উপর দিয়ে হেঁটে মিলনের পথে অভিসারে যেতে হচ্ছে। এই কথাটাই গীতালি’র একটি গানে আছে—


এক হাতে ওর কৃপাণ আছে 

  
    আরএক হাতে হার । 
  
  ও যে ভেঙেছে তোর দ্বার । 

আসে নি ও ভিক্ষা নিতে  
লড়াই করে নেবে জিতে 

  
    পরানটি তোমার । 
  
  ও যে ভেঙেছে তোর দ্বার । 

মরণেরি পথ দিয়ে ঐ 

  
    আসছে জীবনমাঝে 
  
  ও যে আসছে বীরের সাজে । 

আধেক নিয়ে ফিরবে না রে 
যা আছে সব একেবারে 

  
    করবে অধিকার । 
  
  ও যে ভেঙেছে তোর দ্বার । 

এইযে দ্বন্দ্ব  মৃত্যু এবং জীবন  শক্তি এবং প্রেম  স্বার্থ এবং কল্যাণ — এইযে বিপরীতের বিরোধ  মানুষের ধর্মবোধই যার সত্যকার সমাধান দেখতে পায় — যে সমাধান পরম শান্তি  পরম মঙ্গল  পরম এক  এর সম্বন্ধে বার বার আমি বলেছি । শান্তিনিকেতন ' গ্রন্থ থেকে তার কিছু কিছু উদ্ধার করে দেখানো যেতে পারত । কিন্তু যেখানে আমি স্পষ্টত ধর্মব্যাখ্যা করেছি সেখানে আমি নিজের অন্তরতম কথা না বলতেও পারি  সেখানে বাইরের শোনা কথা নিয়ে ব্যবহার করা অসম্ভব নয় । সাহিত্যরচনায় লেখকের প্রকৃতি নিজের অগোচরে নিজের পরিচয় দেয়  সেটা তাই অপেক্ষাকৃত বিশুদ্ধ । তাই কবিতা ও নাটকেরই সাক্ষ্য নিচ্ছি । 
জীবনকে সত্য বলে জানতে গেলে মৃত্যুর মধ্যে দিয়ে তার পরিচয় চাই । যে মানুষ ভয় পেয়ে মৃত্যুকে এড়িয়ে জীবনকে আঁকড়ে রয়েছে  জীবনের ‘ পরে তার যথার্থ শ্রদ্ধা নেই বলে জীবনকে সে পায় নি । তাই সে জীবনের মধ্যে বাস করেও মৃত্যুর বিভীষিকায় প্রতিদিন মরে । যে লোক নিজে এগিয়ে গিয়ে মৃত্যুকে বন্দী করতে ছুটেছে  সে দেখতে পায়  যাকে সে ধরেছে সে মৃত্যুই নয়  সে জীবন । যখন সাহস করে তার সামনে দাঁড়াতে পারি নে  তখন পিছন দিকে তার ছায়াটা দেখি । সেইটে দেখে ডরিয়ে ডরিয়ে মরি । নির্ভয়ে যখন তার সামনে গিয়ে দাঁড়াই তখন দেখি  যে সর্দার জীবনের পথে আমাদের এগিয়ে নিয়ে যায় সেই সর্দারই মৃত্যুর তোরণদ্বারের মধ্যে আমাদের বহন করে নিয়ে যাচ্ছে । ফাল্গুনীর গোড়াকার কথাটা হচ্ছে এই যে  যুবকেরা বসন্তউৎসব করতে বেরিয়েছে । কিন্তু এ উৎসব তো শুধু আমোদ করা নয়  এ তো অনায়াসে হবার জো নেই । জরার অবসাদ  মৃত্যুর ভয় লঙ্ঘন করে তবে সেই নবজীবনের আনন্দে পৌঁছনো যায় । তাই যুবকেরা বললে  আনব সেই জরা বুড়োকে বেঁধে  সেই মৃত্যুকে বন্দী করে । মানুষের ইতিহাসে তো এই লীলা এই বসন্তোৎসব বারে বারে দেখতে পাই । জরা সমাজকে ঘনিয়ে ধরে  প্রথা অচল হয়ে বসে  পুরাতনের অত্যাচার নূতন প্রাণকে দলন করে নির্জীব করতে চায় — তখন মানুষ মৃত্যুর মধ্যে ঝাঁপ দিয়ে পড়ে  বিপ্লবের ভিতর দিয়ে নববসন্তের উৎসবের আয়োজন করে । সেই আয়োজনেই তো য়ুরোপে চলছে । সেখানে নূতন যুগের বসন্তের হোলিখেলা আরম্ভ হয়েছে । মানুষের ইতিহাস আপন চিরনবীন অমর মূর্তি প্রকাশ করবে বলে মৃত্যুকে তলব করেছে । মৃত্যুই তার প্রসাধনে নিযুক্ত হয়েছে । তাই ফাল্গুনীতে বাউল বলছে — 
যুগে যুগে মানুষ লড়াই করেছে  আজ বসন্তের হাওয়ায় তারই ঢেউ । যারা মরে অমর  বসন্তের কচি পাতায় তারাই পত্র পাঠিয়েছে । দিগ্‌দিগন্তে তারা রটাচ্ছে — আমরা পথের বিচার করি নি  “ আমরা পাথেয়ের হিসাব রাখি নি  আমরা ছুটে এসেছি  আমরা ফুটে বেরিয়েছি । আমরা যদি ভাবতে বসতুম  তা হলে বসন্তের দশা কী হত ” । 
বসন্তের কচি পাতায় এই যে পত্র  এ কাদের পত্র ? যেসব পাতা ঝরে গিয়েছে তারাই মৃত্যুর মধ্য দিয়ে আপন বাণী পাঠিয়েছে । তারা যদি শাখা আঁকড়ে থাকতে পারত  তা হলে জরাই অমর হত — তা হলে পুরাতন পুঁথির তুলট কাগজে সমস্ত অরণ্য হলদে হয়ে যেত  সেই শুকনো পাতার সর সর শব্দে আকাশ শিউরে উঠত । কিন্তু পুরাতনই মৃত্যুর মধ্য দিয়ে চিরনবীনতা প্রকাশ করে  এই তো বসন্তের উৎসব । তাই বসন্ত বলে — যারা মৃত্যুকে ভয় করে  তারা জীবনকে চেনে না  তারা জরাকে বরণ করে জীবন্‌মৃত হয়ে থাকে  প্রাণবান বিশ্বের সঙ্গে তাদের বিচ্ছেদ ঘটে । — 
চন্দ্রহাস । এ কী  এ যে তুমি । সেই আমাদের সর্দার । বুড়ো কোথায় । 
সর্দার । কোথাও তো নেই । 
চন্দ্রদাস । কোথাও না ? তবে সে কী । 
সর্দার । সে স্বপ্ন । 
চন্দ্রহাস । তবে তুমিই চিরকালের ? 
সর্দার । হাঁ । 
চন্দ্রদাস । আর আমরাই চিরকালের ? 
সর্দার । হাঁ । 
চন্দ্রহাস । পিছন থেকে যারা তোমাকে দেখলে তারা যে তোমাকে কত লোকে কত রকম মনে করলে তার ঠিক নেই । তখন তোমাকে হঠাৎ বুড়ো বলে মনে হল । তার পর গুহার মধ্যে থেকে বেরিয়ে এলে । এখন মনে হচ্ছে যেন তুমি বালক । যেন তোমাকেই প্রথম দেখলুম । এ তো বড়ো আশ্চর্য  তুমি বারে বারেই প্রথম  তুমি ফিরে ফিরেই প্রথম । 
মানুষ তার জীবনকে সত্য করে  বড়ো করে  নূতন করে পেতে চাচ্ছে । তাই মানুষের সভ্যতায় তার যে জীবনটা বিকশিত হয়ে উঠেছে  সে তো কেবলই মৃত্যুকে ভেদ করে । মানুষ বলেছে — 

মরতে মরতে মরণটারে 
শেষ করে দে একেবারে  
তার পরে সেই জীবন এসে 

  আপন আসন আপনি লবে । 

মানুষ জেনেছে — 

  নয় এ মধুর খেলা  

তোমায় আমায় সারাজীবন 

  সকালসন্ধ্যাবেলা । 

কতবার যে নিবল বাতি  
গর্জে এল ঝড়ের রাতি  
সংসারের এই দোলায় দিলে 

  সংশয়েরি ঠেলা । 

বারে বারে বাঁধ ভাঙিয়া  

  বন্যা ছুটেছে  

দারুণ দিনে দিকে দিকে  

  কান্না উঠেছে । 

ওগো রুদ্র  দুঃখে সুখে  
এই কথাটি বাজল বুকে — 
তোমার প্রেমে আঘাত আছে 

  নাইকো অবহেলা । 

আমার ধর্ম কী  তা যে আজও আমি সম্পূর্ণ এবং সুস্পষ্ট করে জানি  এমন কথা বলতে পারি নে — অনুশাসনআকারে তত্ত্বআকারে কোনো পুঁথিতেলেখা ধর্ম সে তো নয় । সেই ধর্মকে জীবনের মর্মকোষ থেকে বিচ্ছিন্ন করে  উদ্‌ঘাটিত করে  স্থির করে দাঁড় করিয়ে দেখা ও জানা আমার পক্ষে অসম্ভব — কিন্তু অলস শান্তি ও সৌন্দর্যরসভোগ যে সেই ধর্মের প্রধান লক্ষ্য বা উপাদান নয়  এ কথা নিশ্চয় জানি । আমি স্বীকার করি  আনন্দাদ্ধ্যেব খল্বিমানি ভূতানি জায়ন্তে এবং আনন্দং প্রয়ন্তি অভিসংবিশন্তি — কিন্তু সেই আনন্দ দুঃখকেবর্জনকরা আনন্দ নয়  দুঃখকেআত্মসাৎকরা আনন্দ । সেই আনন্দের যে মঙ্গলরূপ তা অমঙ্গলকে অতিক্রম করেই  তাকে ত্যাগ করে নয়  তার যে অখণ্ড অদ্বৈত রূপ তা সমস্ত বিভাগ ও বিরোধকে পরিপূর্ণ করে তুলে  তাকে অস্বীকার করে নয় । 
অন্ধকারের উৎস হতে উৎসারিত আলো 

  সেই তো তোমার আলো । 

সকল দ্বন্দ্ববিরোধমাঝে জাগ্রত যে ভালো 

  সেই তো তোমার ভালো । 

পথের ধুলায় বক্ষ পেতে রয়েছে যেই গেহ 

  সেই তো তোমার গেহ । 

সমরঘাতে অমর করে নিঠুর স্নেহ 

  সেই তো তোমার স্নেহ । 

সব ফুরালে বাকি রহে অদৃশ্য যেই দান 

  সেই তো তোমার দান । 

মৃত্যু আপন পাত্র ভরি বহিছে যেই প্রাণ 

  সেই তো তোমার প্রাণ । 

বিশ্বজনের পায়ের তলে ধূলিময় যে ভূমি 

  সেই তো তোমার ভূমি । 

সবায় নিয়ে সবার মাঝে লুকিয়ে আছ তুমি 

  সেই তো আমার তুমি ॥ 

সত্যং জ্ঞানম্‌ অনন্তম্‌ । শান্তং শিবম্‌ অদ্বৈতম্‌ । ইহুদী পুরাণে আছে — মানুষ একদিন অমৃতলোকে বাস করত । সে লোক স্বর্গলোক । সেখানে দুঃখ নেই  মৃত্যু নেই । কিন্তু যে স্বর্গকে দুঃখের ভিতর দিয়ে  মন্দের সংঘাত দিয়ে  না জয় করতে পেরেছি সে স্বর্গ তো জ্ঞানের স্বর্গ নয় — তাকে স্বর্গ বলে জানিই নে । মায়ের গর্ভের মধ্যে মাকে পাওয়া যেমন মাকে পাওয়াই নয়  তাঁকে বিচ্ছেদের মধ্যে পাওয়াই পাওয়া । 
গর্ভ ছেড়ে মাটির'পরে 

  
    যখন পড়ে  
  

তখন ছেলে দেখে আপন মাকে । 

  তোমার আদর যখন ঢাকে 

জড়িয়ে থাকি তারি নাড়ীর পাকে  

  তখন তোমায় নাহি জানি । 
  
    আঘাত হানি 
  

তোমারি আচ্ছাদন হতে যেদিন দূরে ফেলাও টানি 

  সে বিচ্ছেদে চেতনা দেয় আনি — 
  
    দেখি বদনখানি । 
  

তাই সেই অচেতন স্বর্গলোকে জ্ঞান এল । সেই জ্ঞান আসতেই সত্যের মধ্যে আত্মবিচ্ছেদ ঘটল । সত্যমিথ্যাভালোমন্দজীবনমৃত্যুর দ্বন্দ্ব এসে স্বর্গ থেকে মানুষকে লজ্জাদুঃখবেদনার মধ্যে নির্বাসিত করে দিলে । এই দ্বন্দ্ব অতিক্রম করে যে অখণ্ড সত্যে মানুষ আবার ফিরে আসে তার থেকে তার আর বিচ্যুতি নেই । কিন্তু এইসমস্ত বিপরীতের বিরোধ মিটতে পারে কোথায় ? অনন্তের মধ্যে । তাই উপনিষদে আছে  সত্যং জ্ঞানম্‌ অনন্তম্‌ । প্রথমে সত্যের মধ্যে জড় জীব সকলেরই সঙ্গে এক হয়ে মানুষ বাস করে — জ্ঞান এসে বিরোধ ঘটিয়ে মানুষকে সেখান থেকে টেনে স্বতন্ত্র করে — অবশেষে সত্যের পরিপূর্ণ অনন্ত রূপের ক্ষেত্রে আবার তাকে সকলের সঙ্গে মিলিয়ে দেয় । ধর্মবোধের প্রথম অবস্থায় শান্তম্‌  মানুষ তখন আপন প্রকৃতির অধীন — তখন সে সুখকেই চায়  সম্পদকেই চায়  তখন শিশুর মতো কেবল তার রসভোগের তৃষ্ণা  তখন তার লক্ষ্য প্রেয় । তার পরে মনুষ্যত্বের উদ্‌বোধনের সঙ্গে তার দ্বিধা আসে  তখন সুখ এবং দুঃখ  ভালো এবং মন্দ  এই দুই বিরোধের সমাধান সে খোঁজে — তখন দুঃখকে সে এড়ায় না  মৃত্যুকে সে ডরায় না । সেই অবস্থায় শিবম্‌  তখন তার লক্ষ্য শ্রেয় । কিন্তু এইখানেই শেষ নয় — শেষ হচ্ছে প্রেম আনন্দ । সেখানে সুখ ও দুঃখের  ভোগ ও ত্যাগের  জীবন ও মৃত্যুর গঙ্গাযমুনাসংগম । সেখানে অদ্বৈতম্‌ । সেখানে কেবল যে বিচ্ছেদের ও বিরোধের সাগর পার হওয়া  তা নয় । সেখানে তরী থেকে তীরে ওঠা । সেখানে যে আনন্দ সে তো দুঃখের ঐকান্তিক নিবৃত্তেতে নয়  দুঃখের ঐকান্তিক চরিতার্থতায় । ধর্মবোধের এইযে যাত্রা এর প্রথমে জীবন  তার পরে মৃত্যু  তার পরে অমৃত । মানুষ সেই অমৃতের অধিকার লাভ করেছে । কেননা জীবের মধ্যে মানুষই শ্রেয়ের ক্ষুরধারনিশিত দুর্গম পথে দুঃখকে মৃত্যুকে স্বীকার করেছে । সে সাবিত্রীর মতো যমের হাত থেকে আপন সত্যকে ফিরিয়ে এনেছে । সে স্বর্গ থেকে মর্তলোকে ভূমিষ্ঠ হয়েছে  তবেই অমৃতলোককে আপনার করতে পেরেছে । ধর্মই মানুষকে এই দ্বন্দ্বের তুফান পার করিয়ে দিয়ে এই অদ্বৈতে অমৃতে আনন্দে প্রেমে উত্তীর্ণ করিয়ে দেয় । যারা মনে করে তুফানকে এড়িয়ে পালানোই মুক্তি তারা পারে যাবে কী করে । সেইজন্যেই তো মানুষ প্রার্থনা করে  অসতো মা সদ্‌গময়  তমসো মা জ্যোতির্গময়  মৃত্যোর্মামৃতং গময় । ‘গময়' এই কথার মানে এই যে  পথ পেরিয়ে যেতে হবে  পথ এড়িয়ে যাবার জো নেই । 
আমার রচনার মধ্যে যদি কোনো ধর্মতত্ত্ব থাকে তবে সে হচ্ছে এই যে  পরমাত্মার সঙ্গে জীবাত্মার সেই পরিপূর্ণ প্রেমের সম্বন্ধউপলব্ধিই ধর্মবোধ যে প্রেমের এক দিকে দ্বৈত আরএক দিকে অদ্বৈত  এক দিকে বিচ্ছেদ আরএক দিকে মিলন  এক দিকে বন্ধন আরএক দিকে মুক্তি । যার মধ্যে শক্তি এবং সৌন্দর্য  রূপ এবং রস  সীমা এবং অসীম এক হয়ে গেছে  যা বিশ্বকে স্বীকার করেই বিশ্বকে সত্যভাবে অতিক্রম করে এবং বিশ্বের অতীতকে স্বীকার করেই বিশ্বকে সত্যভাবে গ্রহণ করে  যা যুদ্ধের মধ্যেও শান্তকে মানে  মন্দের মধ্যেও কল্যাণকে জানে এবং বিচিত্রের মধ্যেও এককে পূজা করে । আমার ধর্ম যে আগমনীর গান গায় সে এই — 
ভেঙেছ দুয়ার  এসেছ জ্যোতির্ময়  

  তোমারি হউক জয় । 

তিমিরবিদায় উদার অভ্যুদয়  

  তোমারি হউক জয় । 

হে বিজয়ী বীর  নবজীবনের প্রাতে 
নবীন আশার খড়্‌গ তোমার হাতে  
জীর্ণ আবেশ কাটো সুকঠোর ঘাতে  

  বন্ধন হোক ক্ষয় । 
  তোমারি হউক জয় । 

এসো দুঃসহ  এসো এসো নির্দয়  

  তোমারি হউক জয় । 

এসো নির্মল  এসো এসো নির্ভয়  

  তোমারি হউক জয় । 

প্রভাতসূর্য  এসেছ রুদ্রসাজে  
দুঃখের পথে তোমার তূর্য বাজে  
অরুণবহ্নি জ্বালাও চিত্তমাঝে  

  মৃত্যুর হোক লয় । 
  তোমারি হউক জয় । 


    
    

    
    
    

  

