

  
    জন্মদিনে - ২
                
    
    








  
  

        

      রবীন্দ্র রচনাবলী (://.-..)
    
 -->
    
    জন্মদিনে - ২
    
    
    ২

বহু জন্মদিনে গাঁথা আমার জীবনে 
দেখিলাম আপনারে বিচিত্র রূপের সমাবেশে । 
একদা নূতন বর্ষ অতলান্ত সমুদ্রের বুকে 
মোরে এনেছিল বহি 
তরঙ্গের বিপুল প্রলাপে 
দিক হতে যেথা দিগন্তরে 
শূন্য নীলিমার ‘ পরে শূন্য নীলিমায় 
তটকে করিছে অস্বীকার । 
সেদিন দেখিনু ছবি অবিচিত্র ধরণীর — 
সৃষ্টির প্রথম রেখাপাতে 
জলমগ্ন ভবিষ্যৎ যবে 
প্রতিদিন সূর্যোদয়-পানে 
আপনার খুঁজিছে সন্ধান । 
প্রাণের রহস্য-ঢাকা 
তরঙ্গের যবনিকা- ' পরে 
চেয়ে চেয়ে ভাবিলাম , 
এখনো হয় নি খোলা আমার জীবন-আবরণ — 
সম্পূর্ণ যে আমি 
রয়েছে গোপনে অগোচর । 
নব নব জন্মদিনে 
যে রেখা পড়িছে আঁকা শিল্পীর তুলির টানে টানে 
ফোটে নি তাহার মাঝে ছবির চরম পরিচয় । 
শুধু করি অনুভব , 
চারি দিকে অব্যক্তের বিরাট প্লাবন 
বেষ্টন করিয়া আছে দিবসরাত্রিরে । 


    
    

    
    
    

  

