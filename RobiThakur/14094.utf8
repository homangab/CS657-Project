

  
    কবিতা   পার কি বলিতে কেহ
                
    
    








  
  

        

      রবীন্দ্র রচনাবলী (:)
    
 
    
    কবিতা   পার কি বলিতে কেহ
    
    
    পার কি বলিতে কেহ

পার কি বলিতে কেহ কী হল এ বুকে 
যখনি শুনি গো ধীর সংগীতের ধ্বনি 
যখনি দেখি গো ধীর প্রশান্ত রজনী 
কত কী যে কথা আর কত কী যে ভাব 
উচ্ছ্বসিয়া উথলিয়া আলোড়িয়া উঠে 
দূরাগত রাখালের বাঁশরির মতো 
আধভোলা কালিকার স্বপ্নের মতন — 
কী যে কথা কী যে ভাব ধরি ধরি করি 
তবুও কেমন ধারা পারি না ধরিতে 
কী করি পাই না খুঁজি পাই না ভাবিয়া  
ইচ্ছা করে ভেঙেচুরে প্রাণের ভিতর 
যাকিছু যুঝিছে হৃদে খুলে ফেলি তাহা । 



    
    

    
    
    

  

