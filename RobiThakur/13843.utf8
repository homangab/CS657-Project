

  
    জন্মদিনে  ৯
                
    
    








  
  

        

      রবীন্দ্র রচনাবলী (:)
    
 
    
    জন্মদিনে  ৯
    
    
    ৯

মোর চেতনায় 
আদিসমুদ্রের ভাষা ওঙ্কারিয়া যায়  
অর্থ তার নাহি জানি  
আমি সেই বাণী । 
শুধু ছলছল কলকল  
শুধু সুর  শুধু নৃত্য  বেদনার কলকোলাহল  
শুধু এ সাঁতার — 
কখনো এ পারে চলা  কখনো ও পার  
কখনো বা অদৃশ্য গভীরে  
কভু বিচিত্রের তীরে তীরে । 
ছন্দের তরঙ্গদোলে 
কত যে ইঙ্গিত ভঙ্গি জেগে ওঠে  ভেসে যায় চলে । 
স্তব্ধ মৌনী অচলের বহিয়া ইশারা 
নিরন্তর স্রোতোধারা 
অজানা সম্মুখে ধায়  কোথা তার শেষ 
কে জানে উদ্দেশ । 
আলোছায়া ক্ষণে ক্ষণে দিয়ে যায় 
ফিরে ফিরে স্পর্শের পর্যায় । 
কভু দূরে কখনো নিকটে প্রবাহের পটে 
প্রবাহের পটে 
মহাকাল দুই রূপ ধরে 
পরে পরে 
কালো আর সাদা । 
কেবলি দক্ষিণে বামে প্রকাশ ও প্রকাশের বাধা 
অধরার প্রতিবিম্ব গতিভঙ্গে যায় এঁকে এঁকে  
গতিভঙ্গে যায় ঢেকে ঢেকে । 


    
    

    
    
    

  

