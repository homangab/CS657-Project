

  
    জন্মদিনে - ৭
                
    
    








  
  

        

      রবীন্দ্র রচনাবলী (://.-..)
    
 -->
    
    জন্মদিনে - ৭
    
    
    ৭

অপরাহ্নে এসেছিল জন্মবাসরের আমন্ত্রণে 
পাহাড়িয়া যত । 
একে একে দিল মোরে পুষ্পের মঞ্জরি 
নমস্কারসহ । 
ধরণী লভিয়াছিল কোন্‌ ক্ষণে 
প্রস্তর আসনে বসি 
বহু যুগ বহ্নিতপ্ত তপস্যার পরে এই বর , 
এ পুষ্পের দান , 
মানুষের জন্মদিনে উৎসর্গ করিবে আশা করি । 
সেই বর , মানুষেরে সুন্দরের সেই নমস্কার 
আজি এল মোর হাতে 
আমার জন্মের এই সার্থক স্মরণ । 
নক্ষত্রে-খচিত মহাকাশে 
কোথাও কি জ্যোতিঃসম্পদের মাঝে 
কখনো দিয়েছে দেখা এ দুর্লভ আশ্চর্য সম্মান । 


    
    

    
    
    

  

