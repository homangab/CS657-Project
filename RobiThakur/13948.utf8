

  
    কবিতা    অভিলাষ৫
                
    
    








  
  

        

      রবীন্দ্র রচনাবলী (:)
    
 
    
    কবিতা    অভিলাষ৫
    
    
    কবিতা
২০

মনোহর কুঞ্জবন সুখের আগার 
শিল্পপারিপাট্যযুক্ত প্রমোদভবন 
গঙ্গা সমীরণ স্নিগ্ধ পল্লীর কানন 
প্রজাপূর্ণ লোভনীয় বৃহৎ প্রদেশ । 



২১

ভাবিল মুহূর্ততরে ভাবিল কৃষক 
সকলই এসেছে যেন তারি অধিকারে 
তারি ওই বাড়ি ঘর তারি ও ভাণ্ডার 
তারি অধিকারে ওই শোভন প্রদেশ । 



২২

মুহূর্তেক পরে তার মুহূর্তেক পরে 
লীন হল চিত্রচয় চিত্তপট হতে 
ভাবিল চমকি উঠি ভাবিল তখন 
‘ আছে কি এমন সুখ আমার কপালে ?' 



২৩

‘ আমাদের হায় যত দুরাকাঙ্ক্ষাচয় 
মানসে উদয় হয় মুহূর্তের তরে 
কার্যে তাহা পরিণত না হতে না হতে 
হৃদয়ের ছবি হায় হৃদয়ে মিশায় । ' 



২৪

ওই দেখো ছুটিয়াছে তোমার ও পথে 
রক্তমাখা হাতে এক মানবের দল 
সিংহাসন রাজদণ্ড ঐশ্বর্য মুকুট 
প্রভুত্ব রাজত্ব আর গৌরবের তরে । 




    
    

    
    
    

  

