

  
    যোগাযোগ-চতুর্থ অঙ্ক-প্রথম দৃশ্য,, ৬২
                
    
    








  
  

        

      রবীন্দ্র রচনাবলী (://.-..)
    
 -->
    
    যোগাযোগ-চতুর্থ অঙ্ক-প্রথম দৃশ্য,, ৬২
    
    
    যোগাযোগ

নবীন । হাঁ , সত্যি । 
বিপ্রদাস । এর প্রতিকার কিছু নেই ? 
নবীন । দৈবের হাতে হয়তো আছে । 
বিপ্রদাস । এই নোংরামির মধ্যে কুমুকে পাঠিয়ে কি তার অপমান ঘটাব ? 
নবীন । আমাদেরও তা সইবে না । যে পর্যন্ত না হাওয়া শুধরে যায় , বউদিকে এখানে রাখা চাই । আমার মুখ দিয়ে আপনার সামনে-যে এমন কথা বুক না ফাটলে বেরোত না! নিজের বংশের লজ্জা স্বীকার করতেই এসেছি , বউরানীকে বাঁচাবার জন্যে । 
বিপ্রদাস । আচ্ছা , আমাকে একটু ভাবতে দাও — জানি নে কী করা উচিত । 
[ নবীনের প্রস্থান 
কুমুদিনীর প্রবেশ 
&; 
কুমুদিনী । বই পরে গোছাব । কী তুমি ভাবছ আমাকে বলো । 
বিপ্রদাস । ভাবছি দুঃখ এড়াবার জন্যে চেষ্টা করলে দুঃখ পেয়ে বসে । ওকে জোরের সঙ্গে মানতে হবে । 
কুমুদিনী । তুমি উপদেশ দাও , আমি মানতে পারব দাদা । 
বিপ্রদাস । আমি দেখতে পাচ্ছি , মেয়েদের যে অপমান সে আছে সমস্ত সমাজের ভিতরে , সে কোনো একজন মেয়ের নয় । ব্যথাটাকে আমারই আপনার মনে করে এতদিন কষ্ট পাচ্ছিলুম , আজ বুঝতে পারছি এর সঙ্গে লড়াই করতে হবে , সকলের হয়ে । 
&; 
বিপ্রদাস বিছানা থেকে উঠে পাশের হাতাওয়ালা চৌকির 
উপর বসতে যাচ্ছিল , কুমু ওর হাত চেপে ধরে 
&; 
কুমুদিনী । শান্ত হও দাদা , উঠো না , তোমার অসুখ বাড়বে । 
বিপ্রদাস । সহ্য করা ছাড়া মেয়েদের অন্য কোনো রাস্তা একেবারেই নেই ব'লেই তাদের ওপর কেবলই মার এসে পড়ছে । বলবার দিন এসেছে যে , সহ্য করব না । কুমু , এখানেই তোর ঘর মনে করে থাকতে পারবি ? ও বাড়িতে তোর যাওয়া চলবে না । 
কুমু , অপমান সহ্য করে যাওয়া শক্ত নয় , কিন্তু সহ্য করা অন্যায় । সমস্ত স্ত্রীলোকের হয়ে তোমাকে তোমার নিজের সম্মান দাবি করতে হবে , এতে সমাজ তোমাকে যত দুঃখ দিতে পারে দিক । 
কুমুদিনী । দাদা , তুমি কোন্‌ অপমানের কথা বলছ ঠিক বুঝতে পারছি নে । 
বিপ্রদাস । তুই কি তবে সব কথা জানিস নে ? 
কুমুদিনী । না , কতকটা আন্দাজে বুঝতে পারছি । কুৎ সিতের আভাস দেখে এসেছি । তখন বিশ্বাস করতেও লজ্জা হয়েছিল , তাতেও নিজেকে ছোটো করতে হয় । 
বিপ্রদাস । মেয়েদের অপমানের দুঃখ আমার বুকের মধ্যে জমা হয়ে রয়েছে । 
কুমুদিনী । আমার ভয় হচ্ছে আজকেকার এই-সব কথাবার্তায় তোমার শরীর আরো দুর্বল হয়ে যাবে । 
বিপ্রদাস । না কুমু , ঠিক তার উল্‌টো । এতদিন দুঃখের অবসাদে শরীরটা যেন এলিয়ে পড়ছিল । আজ যখন মন বলছে , জীবনের শেষ দিন পর্যন্ত লড়াই করতে হবে , আমার শরীরের ভিতর থেকে শক্তি আসছে । 


    
    

    
    
    

  

