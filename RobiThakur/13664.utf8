

  
    আরোগ্য  ১১
                
    
    








  
  

        

      রবীন্দ্র রচনাবলী (:)
    
 
    
    আরোগ্য  ১১
    
    
    ১১

পলাশ আনন্দমূর্তি জীবনের ফাগুনদিনের  
আজ এই সম্মানহীনের 
দরিদ্র বেলায় দিলে দেখা 
যেথা আমি সাথিহীন একা 
উৎসবের প্রাঙ্গণবাহিরে 
শস্যহীন মরুময় তীরে । 
যেখানে এ ধরণীর প্রফুল্ল প্রাণের কুঞ্জ হতে 
অনাদৃত দিন মোর নিরুদ্দেশ স্রোতে 
ছিন্নবৃন্ত চলিয়াছে ভেসে 
বসন্তের শেষে । 
তবুও তো কৃপণতা নাই তব দানে  
যৌবনের পূর্ণ মূল্য দিলে মোর দীপ্তিহীন প্রাণে  
অদৃষ্টের অবজ্ঞারে কর নি স্বীকার — 
ঘুচাইলে অবসাদ তার  
জানাইলে চিত্তে মোর লভি অনুক্ষণ 
সুন্দরের অভ্যর্থনা  নবীনের আসে নিমন্ত্রণ । 


    
    

    
    
    

  

