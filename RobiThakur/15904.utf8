

  
    পিত্রার্কা ও লরা, ৪
                
    
    








  
  

        

      রবীন্দ্র রচনাবলী (://.-..)
    
 -->
    
    পিত্রার্কা ও লরা, ৪
    
    
    পিত্রার্কা ও লরা

ভাঙি দেয় যৌবনের সুখস্বপ্ন মোর! 


কখনো বা সেই মনোহর শৈলের প্রতি নির্ঝর তটিনী বৃক্ষলতায়, তিনি তাঁহার বিষণ্ন-মর্মের নিরাশা সংগীত গাহিয়া গাহিয়া বেড়াইতেন–


বিমল বাহিনী ওগো তরুন-তটিনী। 
উজ্জ্বল-তরঙ্গে তব, প্রেয়সী আমার-
ভক্ত হৃদয়ের মম একমাত্র দেবী 
সৌন্দর্য তাঁহার যত করেছেন দান! 
শুন গো পাদপ তুমি, তব দেহ-’পরে 
ভর দিয়া দাঁড়াইয়া ছিলেন সে দেবী, 
নত হয়ে পড়েছিল ফুল পত্রগুলি 
বসনের তলে; বক্ষ সুবিমল তার 
পরশিয়াছিলে তব সুধা আলিঙ্গনে। 
তুমি বায়ু সেইখানে বহিতেছ সদা 
যেইখানে প্রেম আসি দেখাইলা মোরে 
প্রিয়ার নয়নে শোভে ভাণ্ডার তাহার! 
শুন গো তোমরা সবে আর-একবার 
এই ভগ্ন-হৃদয়ের শেষ দুঃখ-গান! 
অবশ্য র্ফলিবে যদি ভাগ্যের লিখন! 
অবশ্যই অবশেষে প্রেম যদি মোর 
অশ্রুময় আঁখিদ্বয় করে গো মুদিত, 
ভ্রমিবে যখন আত্মা স্বদেশ আকাশে 
তখন দেখো গো যেন এই প্রিয়-স্থানে 
অভাগার শেষ-চিহ্ন হয় গো নিহিত! 
মরণের কঠোরতা হবে কত হ্রাস, 
যদি এই প্রিয় আশা, সেই ভয়ানক 
অনন্তের পথ করে পুষ্প-বিকীরিত! 
এই কাননের মতো সুশীতল ছায়া 
কোথা আছে পৃথিবীতে, শ্রান্ত আত্মা যেথা 
এক মুহূর্তের তরে করিবে বিশ্রাম! 
নাহিকো এমন শান্ত হরিত-কবর 
যেখানে সংসার-শ্রমে পরিশ্রান্ত -দেহ 

    
    

    
    
    

  

