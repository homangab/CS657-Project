

  
    চৈতালি  মৃত্যুমাধুরী
                
    
    








  
  

        

      রবীন্দ্র রচনাবলী (:)
    
 
    
    চৈতালি  মৃত্যুমাধুরী
    
    
    মৃত্যুমাধুরী

পরান কহিছে ধীরে—হে মৃত্যু মধুর
এই নীলাম্বর এ কি তব অন্তঃপুর
আজি মোর মনে হয় এ শ্যামলা ভূমি
বিস্তীর্ণ কোমল শয্যা পাতিয়াছ তুমি।
জলে স্থলে লীলা আজি এই বরষার
এই শান্তি এ লাবণ্য সকলই তোমার।
মনে হয় যেন তব মিলনবিহনে
অতিশয় ক্ষুদ্র আমি এ বিশ্বভুবনে।
প্রশান্ত করুণচক্ষে প্রসন্ন অধরে
তুমি মোরে ডাকিতেছ সর্ব চরাচরে।
প্রথম মিলনভীতি  ভেঙেছে বধূর
তোমার বিরাট মূর্তি নিরখি মধুর।
সর্বত্র বিবাহবাঁশি উঠিতেছে বাজি
সর্বত্র তোমার ক্রোড় হেরিতেছি আজি।

    
    

    
    
    

  

