

  
    যোগাযোগ-তৃতীয় অঙ্ক-তৃতীয় দৃশ্য, ৫১
                
    
    








  
  

        

      রবীন্দ্র রচনাবলী (://.-..)
    
 -->
    
    যোগাযোগ-তৃতীয় অঙ্ক-তৃতীয় দৃশ্য, ৫১
    
    
    যোগাযোগ

নবীন । আজই এসেছেন! তাঁর তো — 
কুমুদিনী । লিখেছেন , বিশেষ কারণে আজই আসতে হল । 
নবীন । বউরানী , তাঁর কাছে তো কালই যাওয়া চাই । 
কুমুদিনী । না , আমি যাব না । 
&; 
মুখে আঁচল চেপে কান্না 
&; 
মোতির মা । কেন , কী হল দিদি ? 
কুমুদিনী । দাদা আমাকে যেতে বারণ করেছেন । 
নবীন । বউরানী , তুমি নিশ্চয় ভুল করেছ । 
কুমুদিনী । না , এই তো লিখেছেন । 
নবীন । কোথায় ভুল করেছ বলব ? তোমার দাদা নিশ্চিত ঠিক করেছেন যে , আমার দাদা তোমাকে তাঁদের ওখানে যেতে দেবেন না । সেই অপমান থেকে বাঁচাবার জন্যে তিনি তোমার রাস্তা সোজা করে দিয়েছেন । বুঝতে পেরেছ ? 
কুমুদিনী । পেরেছি । 
কুমুদিনীর চিবুক ধরে 
&; 
মোতির মা । বাস্‌ রে! দাদার কথার একটু আড় হাওয়াতেই অভিমানের সমুদ্র উথলে ওঠে । 
নবীন । বউরানী , কাল তা হলে তোমার যাবার আয়োজন করি । 
কুমুদিনী । না , তার দরকার নেই । 
নবীন । দরকার আমাদের পক্ষেই যে আছে । তোমার দাদাকে দেখতে যাবার বাধা ঘটলে সে নিন্দে আমাদের সইবে কেন ? চুপ করে রইলে কেন বউরানী ? তোমার যাওয়া ঘটবেই , আর কালই ঘটবে এ আমি বলে দিচ্ছি । 
মোতির মা । কী উপায়টা ভেবেছ একটু খোলসা করে বলো দেখি বুদ্ধিমান । 
নবীন । দাদাকে গিয়ে বলব , বউরানীকে ওদের ওখানে যেতে দেওয়া চলবেই না । তুমি হয়তো রাজি হতে পার , কিন্তু এ অপমান আমরা সইব না । শুনলেই দাদা আমার উপরে আগুন হয়ে উঠবে । তখনি পালকির হুকুম হবে । ওই-যে আসছেন দাদা । 
[ উভয়ের প্রস্থান 
&; 
মধুসূদনের প্রবেশ 
&; 
মধুসূদন । শুতে আসবে না বড়োবউ ? এখানে তোমার ঠাণ্ডা লাগবে যে । চলো , তোমার আপন ঘরে । যেতে ইচ্ছে করছে না ? বড়োবউ , দোষ করে থাকি তো মাপ করো! আমি তোমার অযোগ্য — আমাকে দয়া করবে না ? 
কুমুদিনী । ছি ছি , অমন করে বোলো না । আমাকে অপরাধী কোরো না । আমি তোমার দাসী । আমাকে আদেশ করো । 


    
    

    
    
    

  

