

  
    আত্মপরিচয়- ২, ২
                
    
    








  
  

        

      রবীন্দ্র রচনাবলী (://.-..)
    
 -->
    
    আত্মপরিচয়- ২, ২
    
    
    আত্মপরিচয় ২
প্রবীণতারই সারথি । সারথিহীন ঘোড়ায় দেশের রথ চালাইলে কিরূপ বিষম বিপদ ঘটিতে পারে আমরা মাঝে তাহার পরিচয় পাইয়াছি । অতএব এই অল্পায়ুর দেশে যে মানুষ পঞ্চাশ পার হইয়াছে তাহাকে উৎসাহ দেওয়া যাইতে পারে । 
কিন্তু কবি তো বৈজ্ঞানিক দার্শনিক ঐতিহাসিক বা রাষ্ট্রনীতিবিৎ নহে । কবিত্ব মানুষের প্রথমবিকাশের লাবণ্যপ্রভাত । সম্মুখে জীবনের বিস্তার যখন আপনার সীমাকে এখনো খুঁজিয়া পায় নাই , আশা যখন পরমরহস্যময়ী — তখনই কবিত্বের গান নব নব সুরে জাগিয়া উঠে । অবশ্য , এই রহস্যের সৌন্দর্যটি যে কেবল প্রভাতেরই সামগ্রী তাহা নহে , আয়ু-অবসানের দিনান্তকালেও অনন্তজীবনের পরমরহস্যের জ্যোতির্ময় আভাস আপনার গভীরতর সৌন্দর্য প্রকাশ করে । কিন্তু সেই রহস্যের স্তব্ধ গাম্ভীর্য গানের কলোচ্ছ্বাসকে নীরব করিয়াই দেয় । তাই বলিতেছি , কবির বয়সের মূল্য কী ? 
অতএব বার্ধক্যের আরম্ভে যে আদর লাভ করিলাম তাহাকে প্রবীণ বয়সের প্রাপ্য অর্ঘ্য বলিয়া গণ্য করিতে পারি না । আপনারা আমার এ বয়সেও তরুণের প্রাপ্যই আমাকে দান করিয়াছেন । তাহাই কবির প্রাপ্য । তাহা শ্রদ্ধা নহে , ভক্তি নহে , তাহা হৃদয়ের প্রীতি । মহত্ত্বের হিসাব করিয়া আমরা মানুষকে ভক্তি করি , যোগ্যতার হিসাব করিয়া তাহাকে শ্রদ্ধা করিয়া থাকি , কিন্তু প্রীতির কোনো হিসাবকিতাব নাই । সেই প্রেম যখন যজ্ঞ করিতে বসে তখন নির্বিচারে আপনাকে রিক্ত করিয়া দেয় । 
বুদ্ধির জোরে নয় , বিদ্যার জোরে নয় , সাধুত্বের গৌরবে নয় , যদি অনেক কাল বাঁশি বাজাইতে বাজাইতে তাহারই কোনো একটা সুরে আপনাদের হৃদয়ের সেই প্রীতিকে পাইয়া থাকি তবে আমি ধন্য হইয়াছি — তবে আমার আর সংকোচের কোনো কথা নাই । কেননা , আপনাকে দিবার বেলায় প্রীতির যেমন কোনো হিসাব থাকে না , তেমনি যে লোক ভাগ্যক্রমে তাহা পায় নিজের যোগ্যতার হিসাব লইয়া তাহারও কুণ্ঠিত হইবার কোনো প্রয়োজন নাই । যে মানুষ প্রেম দান করিতে পারে ক্ষমতা তাহারই — যে মানুষ প্রেম লাভ করে তাহার কেবল সৌভাগ্য । 
প্রেমের ক্ষমতা যে কতবড়ো আজ আমি তাহা বিশেষরূপে অনুভব করিতেছি । আমি যাহা পাইয়াছি তাহা সস্তা জিনিস নহে । আমরা ভৃত্যকে যে বেতন চুকাইয়া দিই তাহা তুচ্ছ , স্তুতিবাদককে যে পুরস্কার দিই তাহা হেয় । সেই অবজ্ঞার দান আমি প্রার্থনা করি নাই , আপনারাও তাহা দেন নাই । আমি প্রেমেরই দান পাইয়াছি । সেই প্রেমের একটি মহৎ পরিচয় আছে । আমরা যে জিনিসটার দাম দিই তাহার ত্রুটি সহিতে পারি না — কোথাও ফুটা দাগ দেখিলে দাম ফিরাইয়া লইতে চাই । যখন মজুরি দিই তখন কাজের ভুলচুকের জন্য জরিমানা করিয়া থাকি । কিন্তু প্রেম অনেক সহ্য করে , অনেক ক্ষমা করে ; আঘাতকে গ্রহণ করিয়াই সে আপনার মহত্ত্ব প্রকাশ করে । 
আজ চল্লিশ বৎসরের ঊর্ধ্বকাল সাহিত্যের সাধনা করিয়া আসিয়াছি — ভুলচুক যে অনেক করিয়াছি এবং আঘাতও যে বারম্বার দিয়াছি তাহাতে কোনোই সন্দেহ থাকিতে পারে না । আমার সেই-সমস্ত অপূর্ণতা , আমার সেই-সমস্ত কঠোরতা-বিরুদ্ধতার ঊর্ধ্বে দাঁড়াইয়া আপনারা আমাকে যে মাল্য দান করিয়াছেন তাহা প্রীতির মাল্য ছাড়া আর-কিছুই হইতে পারে না । এই দানেই আপনাদের যথার্থ গৌরব এবং সেই গৌরবেই আমি গৌরবান্বিত । 
যেখানে প্রাকৃতিক নির্বাচনের নিয়ম প্রবল সেখানে প্রাকৃতিক প্রাচুর্যের প্রয়োজন আছে । যেখানে অনেক জন্মে সেখানে মরেও বেশি — তাহার মধ্য হইতে কিছু টিকিয়া যায় । কবিদের মধ্যে যাঁহারা কলানিপুণ , যাঁহারা আর্টিস্ট্‌ , তাঁহারা মানসিক নির্বাচনের নিয়মে সৃষ্টি করেন , প্রাকৃতিক নির্বাচনকে কাছে ঘেঁষিতে দেন না । তাঁহারা যাহা-কিছু প্রকাশ করেন তাহা সমস্তটাই একবারে সার্থক হইয়া উঠে । 
আমি জানি , আমার রচনার মধ্যে সেই নিরতিশয় প্রাচুর্য আছে যাহা বহুপরিমাণে ব্যর্থতা বহন করে । অমরত্বের তরণীতে স্থান বেশি নাই , এইজন্য বোঝাকে যতই সংহত করিতে পারিব বিনাশের পারের ঘাটে পৌঁছিবার সম্ভাবনা ততই বেশি হইবে ।  


    
    

    
    
    

  

