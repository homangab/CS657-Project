

  
    চৈতালি  ঋতুসংহার
                
    
    








  
  

        

      রবীন্দ্র রচনাবলী (:)
    
 
    
    চৈতালি  ঋতুসংহার
    
    
    ঋতুসংহার

হে কবীন্দ্র কালিদাস কল্পকুঞ্জবনে
নিভৃতে বসিয়া আছ প্রেয়সীর সনে
যৌবনের যৌবরাজ্যসিংহাসন’পরে।
মরকতপাদপীঠবহনের তরে
রয়েছে সমস্ত ধরা সমস্ত গগন
স্বর্ণরাজছত্র ঊর্ধ্বে করেছে ধারণ
শুধু তোমাদের’পরে ছয় সেবাদাসী
ছয় ঋতু ফিরে ফিরে নৃত্য করে আসি
নব নব পাত্র ভরি ঢালি দেয় তারা
নব নব বর্ণময়ী মদিরার ধারা
তোমাদের তৃষিত যৌবনে ত্রিভুবন
একখানি অন্তঃপুর বাসরভবন।
নাই দুঃখ নাই দৈন্য নাই জনপ্রাণী—
তুমি শুধু আছ রাজা আছে তব রানী।

    
    

    
    
    

  

