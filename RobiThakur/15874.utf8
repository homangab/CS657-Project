

  
    বাঙালি কবি নয় কেন? ১১
                
    
    








  
  

        

      রবীন্দ্র রচনাবলী (:)
    
 
    
    বাঙালি কবি নয় কেন? ১১
    
    
    বাঙালি কবি নয় কেন?
এ ঘটনাগুলি দেখিতে কতটুকুই বা কল্পনার আবশ্যক করে? ইহা হয়তো সকলেই স্বীকার করিবেন যাহাকে আমরা বিশেষ ভালোবাসি যাহাকে আমরা বিশেষ করিয়া নিরীক্ষণ করি যাহাকে আমরা মুহূর্তকাল আমাদের চক্ষের আড়াল হইতে দিই না তাহার নাক চোখ আমরা দেখিতে পাই না অর্থাৎ দেখি না। তাহাকে যখন দেখি তখন তাহার মুখের ভাবটি মাত্র দেখি আর কিছুই নয়। এইজন্যই সে মুখকে আমরা পদ্ম বলি বা চন্দ্র বলি। যখন আমরা মুখপদ্ম কথা ব্যবহার করি তখন তাহার অর্থ এমন নহে যে মুখ বিশেষে পদ্মের মতো পাপড়ি আছে তখন তাহার অর্থ এই যে পদ্মেরও যে ভাব সে মুখেরও সেই ভাব। আমার প্রেয়সীর মুখের গঠন বাস্তবিক ভালো কি মন্দ তাহার নাক ঈষৎ চেপ্টা হওয়াতে ও তাহার ভুরু ঈষৎ বাঁকা হওয়াতে তাহাকে কতখানি খারাপ দেখিতে হইয়াছে তাহাকে চব্বিশ ঘণ্টা নিরীক্ষণ করিয়াও তাহা আমি বলিতে পারি না অথচ একজন অচেনা ব্যক্তি মুহূর্তকাল দেখিয়াই বলিয়া দিতে পারে আমার প্রেয়সীর গঠন বাস্তবিক কতখানি ভালো দেখিতে। তাহার কারণ আমি তাহার মুখের ভাবটি ছাড়া আর কিছু দেখিতে পাই না। যে কবি প্রকৃতিকে যত অধিক ভালোবাসেন সেই কবি প্রকৃতির নাক মুখ চোখ তত অল্প দেখিতে পান। যে কবি গোলাপকে বিশেষরূপে দেখিয়াছেন ও বিশেষরূপে ভালোবাসেন তিনি সেই গোলাপটিকে একটি আকারবিশিষ্ট ভাব মনে করেন তাহাকে পাপড়ি ও বৃন্তের সমষ্টি মনে করেন না। এইজন্যই একটি লাজুক বালিকার সহিত একটি গোলাপের আকারগত সম্পূর্ণ বিভেদ থাকিলেও তিনি উভয়ের মধ্যে তুলনা দিতে কিছুমাত্র কুণ্ঠিত নহেন। এইজন্য শেলী একটি এর কণ্ঠস্বরের সহিত স্রোতের বন্যা জ্যোৎস্নাধারা ও রজনীগন্ধার পরিমলের তুলনা করিয়াছেন। কোথায় পাখির গান আর কোথায় বন্যা জ্যোৎস্না ও ফুলের গন্ধ? জড়ই হউক আর জীবন্তই হউক একটি আকারের মধ্যে একটি ভাব দেখিতে যে অতি সূক্ষ্ম কল্পনার আবশ্যক তাহা বোধ করি আমাদের নাই। যদি থাকিত তবে কেন আমাদের বাংলা কবিতার মধ্যে তাহার কোনো চিহ্ন পাওয়া যাইত না? বোধ করি অত সূক্ষ্ম ভাব আমরা ভালো করিয়া আয়ত্তই করিতে পারি না আমাদের ভালোই লাগে না। আমাদের খুব খানিকটা রক্তমাংস চাই যাহা আমরা ধরিতে পারি যাহা দুই হাতে লইয়া আমরা নাড়াচাড়া করিতে পারি। আমাদের গণ্ডারচর্ম মন অতি মৃদু সূক্ষ্ম স্পর্শে সুখ অনুভব করিতে পারি না। এইজন্য আমরা বাইরনের ভক্ত। শেলীর জ্যোৎস্নার মতো অতি অশরীরী কল্পনা খুব কম বাঙালির ভালো লাগে। 

 “দেখিয়াছি ভাগীরথী ভাদ্র মাসে ভরা 
পূর্ণ জোয়ারের জল মন্থর যখন 
দেখিয়াছি সুখস্বপ্নে নন্দনে অপ্সরা 
কিন্তু হেন চারু চিত্র দেখি নি কখনো। 
বিরহেতে গুরুতর উরসের ভারে 
ঢলিয়া পড়েছে বামা কুসুমেষু শরে 
কুসুম শয়নে কিন্তু কুসুমে কি পারে 
নিবাইতে যে অনল জ্বলিছে অন্তরে? 
সুগোল সুবর্ণনিভ চারু ভুজোপরে 
শোভে পূর্ণ বিকশিত বদন কমল 
 (রূপের কমল মরি কাম সরোবরে) 
ভানুর বিরহে কিন্তু নিমীলিত দল 
শোভিতেছে অন্য করে বাক্য মনোহর 



    
    

    
    
    

  

