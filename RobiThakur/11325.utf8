

  
    মানসী   অপেক্ষা ৫
                
    
    








  
  

        

      রবীন্দ্র রচনাবলী (:)
    
 
    
    মানসী   অপেক্ষা ৫
    
    
    মানসী

 আঁধারে যেন দুজনে আর

দুজন নাহি থাকে।
 হৃদয়মাঝে যতটা চাই
 ততটা যেন পুরিয়া পাই
 প্রলয়ে যেন সকল যায়—

হৃদয় বাকি রাখে।

 হৃদয় দেহ আঁধারে যেন

হয়েছে একাকার।
 মরণ যেন অকালে আসি
 দিয়েছে সব বাঁধন নাশি
 ত্বরিত যেন গিয়েছি দোঁহে

জগৎপরপার।

 দু দিক হতে দুজনে যেন

বহিয়া খরধারে
 আসিতেছিল দোঁহার পানে
 ব্যাকুলগতি ব্যগ্রপ্রাণে
 সহসা এসে মিশিয়া গেল

নিশীথপারাবারে।

 থামিয়া গেল অধীর স্রোত

থামিল কলতান—
 মৌন এক মিলনরাশি
 তিমিরে সব ফেলিল গ্রাসি
 প্রলয়তলে দোঁহার মাঝে

দোঁহার অবসান।



    
    

    
    
    

  

