

  
    মেঘনাদবধ কাব্য ৩২
                
    
    








  
  

        

      রবীন্দ্র রচনাবলী (:)
    
 
    
    মেঘনাদবধ কাব্য ৩২
    
    
    মেঘনাদবধ কাব্য

মুহূর্তকাল সাশ্রুনেত্রে চিন্তা করিয়া ক্রোধে যুগান্তবহ্নির ন্যায় প্রজ্বলিত হইয়া উঠিলেন। ‘এখন বিষাদের সময় নয়’ বলিয়া রাম রাবণবধার্থ পুনর্বার যুদ্ধে প্রবৃত্ত হইলেন। ওই মহাবীর অনবরত শরবর্ষণপূর্বক রাবণকে ক্ষতবিক্ষত করিতে লাগিলেন। শরজালে আকাশ পূর্ণ হইল এবং রাবণ মূর্ছিত হইয়া পড়িলেন। 
অনন্তর রাম দেখিলেন লক্ষ্মণ শক্তিবিদ্ধ হইয়া শোণিতলিপ্তদেহে সসর্পপর্বতের ন্যায় রণস্থলে পতিত আছেন। সুগ্রীব অঙ্গদ ও হনুমান প্রভৃতি মহাবীরগণ লক্ষ্মণের বক্ষঃস্থল হইতে বহু যত্নেও রাবণনিক্ষিপ্তশেক্তি আকর্ষণ করিতে পারিলেন না। পরে রাম ক্রুদ্ধ হইয়া দুই হস্তে ওই ভয়াবহ শক্তি গ্রহণ ও উৎপাটন করিলেন শক্তি উৎপাটনকালে রাবণ তাঁহার প্রতি অনবরত শর নিক্ষেপ করিতে লাগিল। কিন্তু মহাবীর রাম তাহা লক্ষ না করিয়া লক্ষ্মণকে উত্থাপনপূর্বক হনুমান ও সুগ্রীবকে কহিলেন দেখো তোমরা লক্ষ্মণকে পরিবেষ্টনপূর্বক এই স্থানে থাকো এবং ইহাকে অপ্রমাদে রক্ষা করো। ইহা চিরপ্রার্থিত পরাক্রম প্রকাশের অবসর। ওই সেই পাপাত্মা রাবণ বর্ষার মেঘের ন্যায় গর্জনরত আমার সম্মুখে দাঁড়াইয়া আছে। হে সৈন্যগণ আমার প্রতিজ্ঞা শ্রবণ করো আজ জগৎ অরাবণ বা অরাম হইবে। তোমরা কিছুতে ভীত হইয়ো না। আমি সত্যই কহিতেছি এই দুরাত্মাকে নিহত করিয়া রাজ্যনাশ বনবাস দণ্ডকারণ্যে পর্যটন ও জানকীবিয়োগ এইসমস্ত ঘোরতর দুঃখ ও নরকতুল্যক্লেশ নিশ্চয় বিস্মৃত হইব। আমি যাহার জন্য এই কপিসৈন্য আহরণ করিয়াছি যাহার জন্য সুগ্রীবকে রাজা করিয়াছি যাহার জন্য সমুদ্রে সেতুবন্ধন করিলাম সেই পাপ আজ আমার দৃষ্টিপথে উপস্থিত তাহাকে আজ আমি সংহার করিব। এই পামর আজ দৃষ্টিবিষ ভীষণ সর্পের দৃষ্টিতে পড়িয়াছে কিছুতেই ইহার নিস্তার নাই। সৈন্যগণ এক্ষণে তোমরা শৈলশিখরে উপবিষ্ট হইয়া আমাদের এই তুমুল সংগ্রাম প্রত্যক্ষ করো। আমি আজ এমন ভীষণ কার্য করিব যে অদ্যকার যুদ্ধে গন্ধর্বেরা কিন্নরেরা দেবরাজ ইন্দ্র চরাচর সমস্ত লোক স্বর্গের সমস্ত দেবতারা রামের রামত্ব প্রত্যক্ষ করিয়া যতকাল পৃথিবী রহিবে ততকাল তাহা ঘোষণা করিতে থাকিবে। 
এই বলিয়া মহাবীর রাম মেঘ হইতে জলধারার ন্যায় শরাসন হইতে অনবরত শর নিক্ষেপ করিতে লাগিলেন। উভয়পক্ষের নিক্ষিপ্ত শর গতিপথে সংঘর্ষপ্রাপ্ত হওয়াতে একটি তুমুলশব্দ শ্রুতিগোচর হইতে লাগিল। 
এই তো রামায়ণ হইতে লক্ষ্মণের পতনদৃষ্টে রামের অবস্থা বর্ণনা উদ্‌ধৃত করা গেল। এক্ষণে রামায়ণের অনুকরণ করিলে ভালো হইত কিনা আমরা তৎসম্বন্ধে কিছু বলিতে চাহি না পাঠকেরা তাহা বিচার করিবেন। 


রামের নিকট বিদায় লইয়া লক্ষ্মণ এবার যুদ্ধ করিতে যাইতেছেন মায়ার প্রসাদে অদৃশ্য হইয়া লক্ষ্মণ লঙ্কাপুরীতে প্রবেশ করিয়া

হেরিলা সভয়ে বলী সর্বভুক্‌রূপী 
বিরূপাক্ষ মহারক্ষঃ প্রক্ষেড়নধারী।  	ইত্যাদি। 

কবি কাব্যের স্থানে অযত্ন সহকারে নিশ্চিন্তভাবে দুইএকটি কথা ব্যবহার করিয়াছেন কিন্তু তাহার ফল বড়ো ভালো হয় নাই। ‘সভয়ে’ কথাটি এখানে না ব্যবহার করিয়াও তিনি সমস্ত বর্ণনাটি সর্বাঙ্গসুন্দররূপে শেষ করিতে পারিতেন। 

প্রবল পবনবলে বলীন্দ্র পাবনি 
হনু অগ্রসরি শূর দেখিলা সভয়ে 
বীরাঙ্গনা মাঝে রঙ্গে প্রমীলা দানবী। 

হনুমানের প্রমীলাকে দেখিয়া এত ভয় কেন হইল তাহা জানেন? হনুমান রাবণের প্রণয়িনীদের দেখিয়াছেন ‘রক্ষঃকুলবধূ ও রক্ষঃকুলবালাদের’ দেখিয়াছেন শোকাকুলা রঘুকুলকমলকে দেখিয়াছেন ‘কিন্তু এহেন রূপমোধুরী কভু এ ভুবনে’ দেখেন নাই বলিয়াই এত সভয় ‘–কুম্ভকর্ণ বলী ভাই মম তায় আমি জাগানু অকালে ভয়ে।’ যাহা হউক এরূপ সভয়ে সত্রাসে সজল নয়নে 

    
    

    
    
    

  

