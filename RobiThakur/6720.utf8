

  
    ভগ্নহৃদয়  ষষ্ঠ সর্গ ৫৫
                
    
    








  
  

        

      রবীন্দ্র রচনাবলী (:)
    
 
    
    ভগ্নহৃদয়  ষষ্ঠ সর্গ ৫৫
    
    
    ভগ্নহৃদয় 
হাসিয়া খেলিয়া মরিতে চায়
না জানে বেদন না জানে রোদন
না জানে সাধের যাতনা যত
ফুল সে হাসিতে হাসিতে ঝরে
জোছনা হাসিয়া মিলায়ে যায়
হাসিতে হাসিতে আলোকসাগরে
আকাশের তারা তেয়াগে কায়
আমার মতন সুখী কে আছে
আয় সখি আয় আমার কাছে
সুখী হৃদয়ের সুখের গান
শুনিয়া তোদের জুড়াবে প্রাণ
প্রতিদিন যদি কাঁদিবি কেবল
একদিন নয় হাসিবি তোরা
একদিন নয় বিষাদ ভুলিয়া
সকলে মিলিয়া গাহিব মোরা

 মুরলার প্রতি
এই যে আমার সখীর অধরে
ফুটেছে মৃদুল হাসি
আয় সখি মোরা দুজনে মিলিয়া
 ললিতারে দেখে আসি।
মালতী সেথায় মাধবী সেথায়
সখীরা এসেছে সবে
এতখনে সেথা ফাটিছে আকাশ
 কমলার হাসিরবে।
মুরলা।       চল্‌ সখি চল্‌ তবে।

    
    

    
    
    

  

