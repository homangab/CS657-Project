

  
    কনিকা২৫
                
    
    








  
  

        

      রবীন্দ্র রচনাবলী (:)
    
 
    
    কনিকা২৫
    
    
    কনিকা
 পর ও আত্মীয়

ছাই বলে শিখা মোর ভাই আপনার
ধোঁওয়া বলে আমি তো যমজ ভাই তার।
জোনাকি কহিল মোর কুটুম্বিতা নাই
তোমাদের চেয়ে আমি বেশি তার ভাই।
 
  
     আদিরহস্য

বাঁশি বলে মোর কিছু নাহিকো গৌরব
কেবল ফুঁয়ের জোরে মোর কলরব।
ফুঁ কহিল আমি ফাঁকি শুধু হাওয়াখানি—
যে জন বাজায় তারে কেহ নাহি জানি।
 
 
    অদৃশ্য কারণ

রজনী গোপনে বনে ডালপালা ভ’রে
কুঁড়িগুলি ফুটাইয়া নিজে যায় স’রে।
ফুল জাগি বলে মোরা প্রভাতের ফুল—
মুখর প্রভাত বলে নাহি তাহে ভুল।
 
 
   সত্যের সংযম

স্বপ্ন কহে আমি মুক্ত নিয়মের পিছে
নাহি চলি। সত্য কহে তাই তুমি মিছে।
স্বপ্ন কয় তুমি বদ্ধ অনন্ত শৃঙ্খলে।
সত্য কয় তাই মোরে সত্য সবে বলে।
 

    
    

    
    
    

  

