

  
    বাংলাভাষা-পরিচয় ১১,৭
                
    
    








  
  

        

      রবীন্দ্র রচনাবলী (://.-..)
    
 -->
    
    বাংলাভাষা-পরিচয় ১১,৭
    
    
    বাংলাভাষা-পরিচয় ১১

অলক্ষ্যে, পদ্যে চলে প্রত্যক্ষে।
মুখে  মুখে,  প্রতিদিনের  ব্যবহারে,  ভাষায়  কলাকৌশলের  প্রয়োজন  হয়  না।  কিন্তু  মানুষ  দলবাঁধা  জীব। একলার ব্যবহারে সে আটপৌরে, দলের ব্যবহারে সুসজ্জিত। সকলের সঙ্গে আচরণে মানুষের যে সৌজন্য সেই তার  ব্যবহারের  শিল্পকার্য।  তাতে  যত্নপূর্বক  বাছাই  সাজাই  আছে।  সর্বজনীন  ব্যবহারে  ব্যক্তিগত  খেয়ালের যথেচ্ছাচার  নিন্দনীয়।  এ  ক্ষেত্রে  মানুষ  নিজেকে  ও  অন্যকে  একটা  চিরন্তন  আদর্শের  দ্বারা  সম্মান  দেয়। সাহিত্যকে কাদাচিৎ শ্রীভ্রষ্ট সৌজন্যভ্রষ্ট করায় প্রকাশ পায় সমাজের বিকৃতি, প্রকাশ পায় কোনো সাময়িক বা মারাত্মক ব্যাধির লক্ষণ।
ভাষা  অবতীর্ণ  হয়েছে  মানুষকে  মানুষের  সঙ্গে  মেলাবার  উদ্দেশ্যে।  সাধারণত  সে  মিলন  নিকটের  এবং প্রত্যহের। সাহিত্য এসেছে মানুষের মনকে সকল কালের সকল দেশের মনের সঙ্গে মুখোমুখি করাবার কাজে। প্রাকৃত জগৎ সকল কালের সকল স্থানের সকল তথ্য নিয়ে, সাহিত্যজগৎ সকল কালের সকল দেশের সকল মানুষের কল্পনা-প্রবণ মন নিয়ে। এই জগৎ-সৃষ্টিতে যে-সকল বড়ো বড়ো রূপকার আপন বিশ্বজনীন প্রতিভা খাটিয়েছেন সেই-সব সৃষ্টিকর্তাদেরকে মানুষ চিরস্মরণীয় বলে স্বীকার করেছে। বলেছে তাঁরা অমর। পঞ্জিকার গণনা অনুসারে অমর নয়। মাহেঞ্জোদারোর ভগ্নাবশেষ যখন দেখি তখন বোঝা যায়, তারই মতো এমন অনেক সভ্যতা মাটির তলায় লুপ্ত হয়ে গেছে। সেদিনকার বিলুপ্ত সভ্যতাকে যাঁরা একদিন বাণীরূপ দিয়েছিলেন তাঁদের সেই বাণীও নেই, সেই স্মৃতিও নেই। কিন্তু যখন তাঁরা বর্তমান ছিলেন তখন তাঁদের কীর্তির যে মূল্য ছিল সে কেবল উপস্থিত কালের নয়, সে নিত্যকালের। সকল কালের সকল মানুষের চিত্তমিলনবেদিকায় উৎসর্গ করা তাঁদের দান সেদিন অমরতার স্বাক্ষর পেয়েছিল, আমরা সে সংবাদ জানি আর নাই জানি।


    
    

    
    
    

  

