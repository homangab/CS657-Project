

  
    ক্ষণিকা  খেলা  ১
                
    
    








  
  

        

      রবীন্দ্র রচনাবলী (:)
    
 
    
    ক্ষণিকা  খেলা  ১
    
    
    খেলা 

মনে পড়ে সেই আষাঢ়ে 

ছেলেবেলা  
নালার জলে ভাসিয়েছিলেম 

পাতার ভেলা । 
বৃষ্টি পড়ে দিবস  রাতি  
ছিল না কেউ খেলার সাথি  
একলা বসে পেতেছিলেম 

সাধের খেলা । 
নালার জলে ভাসিয়েছিলেম 

পাতার ভেলা । 
 
হঠাৎ হল দ্বিগুণ আঁধার 

ঝড়ের মেঘে  
হঠাৎ বৃষ্টি নামল কখন 

দ্বিগুণ বেগে । 
ঘোলা জলের স্রোতের ধারা 
ছুটে এল পাগল  পারা 
পাতার ভেলা ডুবল নালার 

তুফান লেগে— 
হঠাৎ বৃষ্টি নামল যখন 

দ্বিগুণ বেগে । 
 
সেদিন আমি ভেবেছিলেম 

মনে মনে  
হতবিধির যত বিবাদ 

আমার সনে । 
ঝড় এল যে আচম্বিতে 
পাতার ভেলা ডুবিয়ে দিতে  
আর কিছু তার ছিল না কাজ 

ত্রিভুবনে । 

    
    

    
    
    

  

