

  
    যোগাযোগ- চতুর্থ অঙ্ক-[ নূতন দৃশ্য ], ৬৮
                
    
    








  
  

        

      রবীন্দ্র রচনাবলী (://.-..)
    
 -->
    
    যোগাযোগ- চতুর্থ অঙ্ক-[ নূতন দৃশ্য ], ৬৮
    
    
    যোগাযোগ

আরো বেশি করে দেখা যায় । 
মোতির মা । দেখো , আমার কাছে অত বাড়াবাড়ি করতে তোমার একটুও ভয় নেই ? 
নবীন । ভয় যদি থাকত তা হলেই তোমার ভাবনার কথাও থাকত । ওঁকে দেখে আমার আশ্চর্য কিছুতে ভাঙে না । মনে করি আমাদের ভাগ্যে এটা সম্ভব হল কী করে ? আমি যে ওঁকে বউরানী বলতে পারছি এ ভাবলে গায়ে কাঁটা দেয় । আর উনি যে সামান্য নবীনের মতো মানুষকেও হাসিমুখে কাছে বসিয়ে খাওয়াতে পারেন , বিশ্বব্রহ্মাণ্ডে এও এত সহজ হল কী করে ? আমাদের পরিবারের মধ্যে সব চেয়ে হতভাগ্য আমার দাদা । যাকে সহজে পেলেন তাকে কঠিন করে বাঁধতে গিয়েই হারালেন । 
মোতির মা । বাস্‌ রে , বউরানীর কথায় তোমার মুখ যখন খুলে যায় তখন থামতে চায় না । 
নবীন । মেজোবউ , জানি তোমার মনে একটুখানি বাজে । 
মোতির মা । না , কখ্‌খনো না । 
নবীন । হাঁ , অল্প একটু! কিন্তু এই উপলক্ষে একটা কথা মনে করিয়ে দেওয়া ভালো । নুরনগরে স্টেশনে প্রথম বউরানীর দাদাকে দেখে যে-সব কথা বলেছিলে , চলতি ভাষায় তাকেও বাড়াবাড়ি বলা চলে । 
মোতির মা । আচ্ছা , আচ্ছা , ও-সব তর্ক থাক্‌ , এখন কী বলতে চাচ্ছিলে বলো । 
নবীন । আমার বিশ্বাস , আজকালের মধ্যেই দাদা বউরানীকে ডেকে পাঠাবেন । বউরানী যে এত আগ্রহে বাপের বাড়ি চলে এলেন , আর তার পর থেকে এতদিন ফেরবার নাম নেই , এতে দাদার প্রচণ্ড অভিমান হয়েছে তা জানি । দাদা কিছুতেই বুঝতে পারেন না সোনার খাঁচাতে পাখির কেন লোভ নেই । নির্বোধ পাখি! অকৃতজ্ঞ পাখি! 
মোতির মা । তা ভালোই তো , বড়োঠাকুর ডেকেই পাঠান-না । সেই কথাই তো ছিল । 
নবীন । আমার মনে হয় , ডাকবার আগেই বউরানী যদি যান ভালো হয় , দাদার ওইটুকু অভিমানের নাহয় জিত রইল । তা ছাড়া বিপ্রদাসবাবু তো চান বউরানী তাঁর সংসারে ফিরে যান , আমিই নিষেধ করেছিলুম । 
দরজার বাইরে থেকে 
কুমুদিনী । ঘরে ঢুকব কি ? 
মোতির মা । তোমার ঠাকুরপো পথ চেয়ে আছেন । 
কুমুদিনীর প্রবেশ 
&; 
নবীন । জন্ম জন্ম পথ চেয়ে ছিলুম , এইবার দর্শন পেলুম । 
কুমুদিনী । আঃ ঠাকুরপো , এত কথা তুমি বানিয়ে বলতে পার কী করে ? 
নবীন । নিজেই আশ্চর্য হয়ে যাই , বুঝতে পারি নে । 
কুমুদিনী । আচ্ছা , চলো এখন খেতে যাবে । 
নবীন । খাবার আগে একবার তোমার দাদার সঙ্গে কিছু কথাবার্তা কয়ে আসি গে । 
কুমুদিনী । না , সে হবে না । 
নবীন । কেন ? 
কুমুদিনী । আজ দাদা অনেক কথা বলেছেন , আজ আর নয় । 
নবীন । ভালো খবর আছে । 


    
    

    
    
    

  

