

  
    বাংলাভাষা-পরিচয় ২৩,১
                
    
    








  
  

        

      রবীন্দ্র রচনাবলী (://.-..)
    
 -->
    
    বাংলাভাষা-পরিচয় ২৩,১
    
    
    বাংলাভাষা-পরিচয় ২৩

আমাদের দেহের মধ্যে নানাপ্রকার শরীরযন্ত্রে মিলে বিচিত্র কর্মপ্রণালীর যোগে শক্তি পাচ্ছে প্রাণ সমগ্রভাবে। আমরা  তাদের  বহন  করে চলেছি  কিছুই  চিন্তা  না করে।  তাদের  কোনো জায়গায় বিকার ঘটলে তবেই তার দুঃখবোধে দেহব্যবস্থা সম্বন্ধে বিশেষ করে চেতনা জেগে ওঠে।
আমাদের ভাষাকেও আমরা তেমনি দিনরাত্রি বহন করে নিয়ে চলেছি। শব্দপুঞ্জে বিশেষ্যে বিশেষণে সর্বনামে বচনে লিঙ্গে সন্ধিপ্রত্যয়ে এই ভাষা অত্যন্ত বিপুল এবং জটিল। অথচ তার কোনো ভার নেই আমাদের মনে, বিশেষ কোনো চিন্তা নেই। তার নিয়মগুলো কোথাও সংগত কোথাও অসংগত, তা নিয়ে পদে পদে বিচার করে চলতে হয় না।
আমাদের প্রাণশক্তি যেমন প্রতিনিয়ত বর্ণে গন্ধে রূপে রসে বোধের জাল বিস্তার করে চলেছে, আমাদের ভাষাও তেমনি সৃষ্টি করছে কত ছবি, কত রস— তার ছন্দে, তার শব্দে। কত রকমের তার জাদুশক্তি। মানুষ যখন  কালের  নেপথ্যে  অন্তর্ধান  করে  তখনো  তার  বাণীর  লীলা  সজীব  হয়ে  থাকে  ইতিহাসের  রঙ্গভূমিতে। আলোকের  রঙ্গশালায়  গ্রহতারার  নাট্য  চলেছে  অনাদিকাল  থেকে।  তা  নিয়ে  বিজ্ঞানীর  বিস্ময়ের  অন্ত  নেই। দেশকালে মানুষের ভাষারঙ্গের সীমা তার চেয়ে অনেক সংকীর্ণ, কিন্তু বাণীলোকের রহস্যের বিস্ময়করতা এই নক্ষত্রলোকের চেয়ে অনেক গভীর ও অভাবনীয়। নক্ষত্রলোকের তেজ বহুলক্ষ তারা-চলার পথ পেরিয়ে আজ আমাদের  চোখে  এসে  পৌঁছল;  কিন্তু  তার  চেয়ে  আরও  অনেক  বেশি  আশ্চর্য  যে,  আমাদের  ভাষা নীহারিকাচক্রে ঘূর্ণ্যমান সেই নক্ষত্রলোককে স্পর্শ করতে পেরেছে।
আমাকে  কোনো  ভাষাতাত্ত্বিক  অনুরোধ  করেছিলেন  আমার  এই  প্রকাশোন্মুখ  বইখানিতে  আমি  যেন ভাষাবিজ্ঞানের ভূমিকা করে কাজ আরম্ভ করি। তার যে উত্তর দিয়েছিলুম নিম্নে তা উদ্‌ধৃত করে দিই। সেটা পড়লে পাঠকেরা বুঝবেন আমার বইখানি তত্ত্বের পরিচয় নিয়ে নয়, রূপের পরিচয় নিয়ে।—
আমার  পক্ষে  যা  সবচেয়ে  দুঃসাধ্য  তাই  তুমি  আমাকে  ফরমাশ  করেছ।  অর্থাৎ  মানুষের  মূর্তির  ব্যাখ্যা করবার  ভার  যে  নিয়েছে  তাকে  তুমি  মানুষের  শরীরবিজ্ঞানের  উপদেষ্টার  মঞ্চে  চড়াতে  চাও।  অহংকারে মানুষকে নিজের ক্ষমতা সম্বন্ধে অন্ধ করে— মধুসূদনের কাছে আমার প্রার্থনা এই যে, দর্পহরণ করবার প্রয়োজন ঘটবার পূর্বেই তিনি আমাকে যেন কৃপা করেন। আমার এ গ্রন্থে ব্যাকরণের বন্ধুর পথ একেবারেই এড়াতে পারি নি, প্রতি মুহূর্তে পদস্খলনের আশঙ্কায় কম্পান্বিত আছি। ভয় আছে, পাছে আমার স্পর্ধা দেখে  তাত্ত্বিকেরা  ‘হায়  কৃষ্টি’  ‘হায়  কৃষ্টি’  বলে  বক্ষে  করাঘাত  করতে  থাকেন।  কোনো  কোনো  বিখ্যাত রূপশিল্পী শারীরতত্ত্বের যাথাতথ্যে ভুল করেও চিত্রকলায় প্রশংসিত হয়েছেন, আমার বইখানি যদি সেই সৌভাগ্য লাভ করে তা হলেই ধন্য হব।


    
    

    
    
    

  

