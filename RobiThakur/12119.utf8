

  
    কড়ি ও কোমল চরণ  ১
                
    
    








  
  

        

      রবীন্দ্র রচনাবলী (:)
    
 
    
    কড়ি ও কোমল চরণ  ১
    
    
    চরণ 

দুখানি চরণ পড়ে ধরণীর গায় — 
দুখানি অলস রাঙা কোমল চরণ । 
শত বসন্তের স্মৃতি জাগিছে ধরায়  
শত লক্ষ কুসুমের পরশস্বপন । 
শত বসন্তের যেন ফুটন্ত অশোক 
ঝরিয়া মিলিয়া গেছে দুটি রাঙা পায় । 
প্রভাতের প্রদোষের দুটি সূর্যলোক 
অস্ত গেছে যেন দুটি চরণছায়ায় । 
যৌবনসংগীত পথে যেতেছে ছড়ায়ে  
নূপুর কাঁদিয়া মরে চরণ জড়ায়ে  
নৃত্য সদা বাঁধা যেন মধুর মায়ায় । 
হোথা যে নিঠুর মাটি  শুষ্ক ধরাতল — 
এসো গো হৃদয়ে এসো  ঝুরিছে হেথায় 
লাজরক্ত লালসার রাঙা শতদল । 

    
    

    
    
    

  

