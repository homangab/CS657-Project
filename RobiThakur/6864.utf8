

  
    পরিশিষ্ঠ১০
                
    
    








  
  

        

      রবীন্দ্র রচনাবলী (:)
    
 
    
    পরিশিষ্ঠ১০
    
    
    পরিশিষ্ঠ 
শ্রীযুক্ত বাবু ক্ষীরোদচন্দ্র রায়চৌধুরী 

মান্যবরেষু
আপনি বলিয়াছেন :
অপভ্রংশের নিয়ম সকলজাতির মধ্যে সমান নহে কারণ কণ্ঠের ব্যাবৃত্তি সকলের সমান নহে। দুঃখের বিষয় বাংলার শব্দশাস্ত্র এখনও রচিত হয় নাই।
এ কথা নিঃসন্দেহ সত্য। এবং এইজন্যই বাংলার কোন্‌ শব্দটা শব্দশাস্ত্রের কোন্‌ নিয়মানুসারে বিকার প্রাপ্ত হইয়াছে তাহা নির্ণয় করা কঠিন।
আপনার মতে :
শব্দশাস্ত্রের কোনো সূত্র অনুসারে প্রভু হইতে পঁহু শব্দের ব্যুৎপত্তি করা যায় না।
কিন্তু যেহেতুক বাংলার শব্দশাস্ত্র এখনো রচিত হয় নাই ইহার সূত্র নির্ধারণ করার কোনো উপায় নাই। অতএব বাংলার আরো দুইচারিটা শব্দের সহিত তুলনা করা ছাড়া অন্য পথ দেখিতেছি না।
বোধ করি আপনার তর্কটা এই যে মূল শব্দে যেখানে অনুনাসিকের কোনো সংস্রব নাই সেখানে অপভ্রংশে অনুনাসিকের প্রয়োগ শব্দশাস্ত্রের নিয়মবিরুদ্ধ। ‘বন্ধু’ হইতে পঁহু শব্দের উৎপত্তি স্থির করিলে এই সংকট হইতে উদ্ধার পাওয়া যায়।
কিন্তু শব্দতত্ত্বে সর্বত্র এ নিয়ম খাটে না তাহার দৃষ্টান্ত দেখাই যথা কক্ষ হইতে কাঁকাল বক্র হইতে বাঁকা অক্ষি হইতে আঁখি শস্য হইতে শাঁস সত্য হইতে সাঁচ্চা। যদি বলেন পরবর্তী যুক্তঅক্ষরের পূর্বে চন্দ্রবিন্দু যোগ হইতে পারে কিন্তু অযুক্ত অক্ষরের পূর্বে হয় না সে কথাও ঠিক নহে। শাবক হইতে ছাঁ প্রাচীর হইতে পাঁচিল তাহার দৃষ্টান্তস্থল। সাধারণত অপ্রচলিত এবং বৈষ্ণব পদাবলীতেই বিশেষরূপে ব্যবহৃত দুইএকটি শব্দ উদাহরণস্বরূপে উল্লেখ করা যাইতে পারে যথা শৈবাল হইতে শেঁয়লি শ্রাবণ হইতে সাঙন।
ত বর্গের চতুর্থ বর্ণ ধ যেমন হএ পরিবর্তিত হইতে পারে তেমনই প বর্গের চতুর্থ বর্ণ ভও অপভ্রংশে হ হইতে পারে এ বিষয়ে বোধ করি আমার সহিত আপনার কোনো মতান্তর নাই। তথাপি দুইএকটা উদাহরণ দেওয়া কর্তব্য যথা শোভন হইতে শোহন গাভী হইতে গাই (গাভী হইতে গাহী গাহী হইতে গাই) নাভি হইতে নাই (হি হইতে ই হওয়ার উদাহরণ বিস্তর আছে যেমন আপনি দেখাইয়াছেন রাধিকা হইতে রাহী এবং রাহী হইতে রাই)।
আমি যেসকল দৃষ্টান্ত প্রয়োগ করিলাম তাহার মধ্যে যদি কোনো ভ্রম না থাকে তবে প্রভু হইতে পঁহু শব্দের উৎপত্তি অসম্ভব বোধ হইবে না।
বন্ধু হইতেও পঁহুর উদ্ভব হইতে আটক নাই আপনি তাহার প্রমাণ করিয়াছেন। কিন্তু একটি কথা জিজ্ঞাস্য আছে আপনি চন্দ্রবিন্দুযুক্ত পঁহু শব্দ বিদ্যাপতির কোনো মৈথিলী পদে পাইয়াছেন কি। আমি তো গ্রিয়ার্সনের ছাপায় এবং বিদ্যাপতির মিথিলাপ্রচলিত পুঁথিতে কোথাও ‘পহু’ ছাড়া ‘পঁহু’ দেখি নাই। যদি বন্ধু হইতে বহ্নু বহ্নু হইতে পহ্নু এবং পহ্নু হইতে পঁহুর অভিব্যক্তি হইয়া থাকে তবে উক্ত শব্দ মৈথিলী বিদ্যাপতিতে প্রচলিত থাকাই সম্ভব। কিন্তু প্রভু শব্দের বিকারজাত পহু শব্দ যে বাঙালির মুখে একটি চন্দ্রবিন্দু লাভ করিয়াছে ইহাই আমার নিকট অধিকতর সংগত বোধ হয়। বিশেষত বৈষ্ণব কবিদিগের আদিস্থান বীরভূম অঞ্চলে এই চন্দ্রবিন্দুর যে কিরূপ প্রাদুর্ভাব তাহা সকলেই জানেন।
আরএকটা কথা এই যে বৈষ্ণব কবিরা অনেকেই ভণিতায় পঁহু শব্দ ব্যবহার করিয়াছেন। যথা : 


    
    

    
    
    

  

