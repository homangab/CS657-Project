

  
    গীতিমাল্য ৯ ১
                
    
    








  
  

        

      রবীন্দ্র রচনাবলী (:)
    
 
    
    গীতিমাল্য ৯ ১
    
    
    ৯

নামহারা এই নদীর পারে
ছিলে তুমি বনের ধারে
 বলে নি কেউ আমাকে।
শুধু কেবল ফুলের বাসে
মনে হত খবর আসে
 উঠত হিয়া চমকে।
শুধু যেদিন দখিন হাওয়ায়
বিরহগান মনকে গাওয়ায়
 পরানউন্‌মাদনি
পাতায় পাতায় কাঁপন ধরে
দিগন্তরে ছড়িয়ে পড়ে
 বনান্তরের কাঁদনি
সেদিন আমার লাগে মনে
আছ যেন কাছের কোণে
 একটুখানি আড়ালে
জানি যেন সকল জানি
ছুঁতে পারি বসনখানি
 একটুকু হাত বাড়ালে।

এ কী গভীর এ কী মধুর
এ কী হাসি পরানবঁধুর
 এ কী নীরব চাহনি
এ কী ঘন গহন মায়া
এ কী স্নিগ্ধ শ্যামল ছায়া
 নয়নঅবগাহনি।
লক্ষ তারের বিশ্ববীণা
এই নীরবে হয়ে লীনা
 নিতেছে সুর কুড়ায়ে
সপ্তলোকের আলোকধারা
এই ছায়াতে হল হারা
 গেল গো তাপ জুড়ায়ে।




    
    

    
    
    

  

