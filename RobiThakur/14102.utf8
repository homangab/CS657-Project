

  
    কবিতা   ভেবেছি কাহারো সাথে
                
    
    








  
  

        

      রবীন্দ্র রচনাবলী (:)
    
 
    
    কবিতা   ভেবেছি কাহারো সাথে
    
    
    ভেবেছি কাহারো সাথে

ভেবেছি কাহারো সাথে মিশিব না আর 

কারো কাছে বর্ষিব না অশ্রুবারিধার। 
মানুষ পরের দুখে করে শুধু উপহাস 

জেনেছি দেখেছি তাহা শত শত বার 
যাহাদের মুখ আহা একটু মলিন হলে 

যন্ত্রণায় ফেটে যায় হৃদয় আমার 
তারাই — তারাই যদি এত গো নিষ্ঠুর হল 

তবে আমি হতভাগ্য কী করিব আর 
সত্য তুমি হও সাক্ষী ধর্ম তুমি জেনো ইহা 
ঈশ্বর  তুমিই শুন প্রতিজ্ঞা আমার। 
যার তরে কেঁদে মরি সেই যদি উপহাসে 
তবে মানুষের সাথে মিশিব না আর। 



    
    

    
    
    

  

