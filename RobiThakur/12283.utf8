

  
    কড়ি ও কোমল - বিজনে, ১
                
    
    








  
  

        

      রবীন্দ্র রচনাবলী (://.-..)
    
 -->
    
    কড়ি ও কোমল - বিজনে, ১
    
    
    বিজনে

আমারে ডেকো না আজি , এ নহে সময় — 
একাকী রয়েছি হেথা গভীর বিজন , 
রুধিয়া রেখেছি আমি অশান্ত হৃদয় , 
দুরন্ত হৃদয় মোর করিব শাসন । 
মানবের মাঝে গেলে এ যে ছাড়া পায় , 
সহস্রের কোলাহলে হয় পথহারা , 
লুব্ধ মুষ্টি যাহা পায় আঁকড়িতে চায় , 
চিরদিন চিররাত্রি কেঁদে কেঁদে সারা । 
ভর্ৎসনা করিব তারে বিজনে বিরলে , 
একটুকু ঘুমাক সে কাঁদিয়া কাঁদিয়া , 
শ্যামল বিপুল কোলে আকাশ - অঞ্চলে 
প্রকৃতি জননী তারে রাখুন বাঁধিয়া । 
শান্ত স্নেহকোলে বসে শিখুক সে স্নেহ , 
আমারে আজিকে তোরা ডাকিস নে কেহ । 

    
    

    
    
    

  

