

  
    চিরকুমার-সভা - তৃতীয় অঙ্ক - প্রথম দৃশ্য , ৫৯
                
    
    








  
  

        

      রবীন্দ্র রচনাবলী (://.-..)
    
 -->
    
    চিরকুমার-সভা - তৃতীয় অঙ্ক - প্রথম দৃশ্য , ৫৯
    
    
    চিরকুমার-সভা

বক্ষের উপর এসে পড়ে তখন মনে হয় কে আমার কাছে কী খবর পাঠালে গো । শুভ্র একটি হংসদূত কোন্‌ বিরহিণীর হয়ে এই চিরবিরহীর কানে কানে বলছে — 
অলিন্দে কালিন্দীকমলসুরভৌ কুঞ্জবসতের্‌ - 
বসন্তীং বাসন্তীনবপরিমলোদগারচিকুরাং । 
ত্বদুৎসঙ্গে লীনাং মদমুকুলিতাক্ষীং পুনরিমাং 
কদাহং সেবিষ্যে কিসলয়কলাপব্যজনিনীম্‌ ॥ 
শ্রীশ । বেশ বেশ রসিকবাবু , চমৎকার । কিন্তু ওর মানেটা বলে দিতে হবে । ছন্দের ভিতর দিয়ে ওর রসের গন্ধটা পাওয়া যাচ্ছে , কিন্তু অনুস্বার - বিসর্গ দিয়ে একেবারে এঁটে বন্ধ করে রেখেছে । 
রসিক । বাংলায় একটা তর্জমাও করেছি ; পাছে সম্পাদকরা খবর পেয়ে হুড়াহুড়ি লাগিয়ে দেয় , তাই লুকিয়ে রেখেছি — শুনবেন শ্রীশবাবু ?— 

কুঞ্জকুটিরের স্নিগ্ধ অলিন্দের 'পর 
কালিন্দীকমলগন্ধ ছুটিবে সুন্দর — 
লীনা রবে মদিরাক্ষী তব অঙ্কতলে , 
বহিবে বাসন্তীবাস ব্যাকুল কুন্তলে । 
তাঁহারে করিব সেবা , কবে হবে হায় , 
কিশলয়পাখাখানি দোলাইব গায় ? 

শ্রীশ । বা , বা , রসিকবাবু , আপনার মধ্যে এত আছে তা তো জানতুম না । 
রসিক । কী করে জানবেন বলুন । কাব্যলক্ষ্মী যে তাঁর পদ্মবন থেকে মাঝে মাঝে এই টাকের উপরে খোলা হাওয়া খেতে আসেন এ কেউ সন্দেহ করে না । ( হাত বুলাইয়া ) কিন্তু , এমন ফাঁকা জায়গা আর নেই । 
শ্রীশ । আহাহা রসিকবাবু , যমুনাতীরে সেই স্নিগ্ধ অলিন্দ-ওয়ালা কুঞ্জকুটিরটি আমার ভারি মনে লেগে গেছে । যদি পায়োনিয়রে বিজ্ঞাপন দেখি সেটা দেনার দায়ে নিলেমে বিক্রি হচ্ছে তা হলে কিনে ফেলি । 
রসিক । বলেন কী শ্রীশবাবু । শুধু অলিন্দ নিয়ে করবেন কী । সেই মদমুকুলিতাক্ষীর কথাটা ভেবে দেখবেন । সে নিলেমে পাওয়া শক্ত । 
শ্রীশ । কার রুমাল এখানে পড়ে রয়েছে ! 
রসিক । দেখি দেখি । তাই তো । দুর্লভ জিনিস আপনার হাতে ঠেকে দেখছি । বাঃ , দিব্য গন্ধ । শ্লোকের লাইনটা বদলাতে হবে মশায় , ছন্দ ভঙ্গ হয় হোক গে — বাসন্তীনবপরিমলোদগাররুমালাং । শ্রীশবাবু , এ রুমালটাতে তো আমাদের কুমার-সভার পতাকা নির্মাণ চলবে না । দেখেছেন কোণে একটি ছোট্ট ‘ন' অক্ষর লেখা রয়েছে ? 
শ্রীশ । কী নাম হতে পারে বলুন দেখি । নলিনী ? না , বড্ড চলিত নাম । নীলাম্বুজা ? ভয়ংকর মোটা । নীহারিকা ? বড়ো বাড়াবাড়ি । বলুন - না রসিকবাবু , আপনার কী মনে হয় । 
রসিক । নাম মনে হয় না মশায় আমার ভাব মনে আসে , অভিধানে যত ‘ন' আছে সমস্ত মাথার মধ্যে রাশীকৃত হয়ে উঠতে 

    
    

    
    
    

  

