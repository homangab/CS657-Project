

  
    সে - ১০,৫৭
                
    
    








  
  

        

      রবীন্দ্র রচনাবলী (://.-..)
    
 -->
    
    সে - ১০,৫৭
    
    
    সে

আমি নিশ্বাস ফেলে বললুম , বোধ হয় আজকের দিনে কারও হাতেই নেই । আমিও শিশু ছিলুম , তার একমাত্র সাক্ষী আছে ঐ আকাশের তারা । আমার কথা ছেড়ে দাও , আমি তোমার একদিনকার ছেলেমানুষির কথা বলব । তোমার ভালো লাগবে কি না জানি নে , আমার মিষ্টি লাগবে । 
আচ্ছা , বলে যাও । 
&; 
বোধ হচ্ছে , ফাল্গুন মাস পড়েছে । তার আগেই ক'দিন ধরে রামায়ণের গল্প শুনেছিলে সেই চিক্‌‍চিকে - টাক - ওয়ালা কিশোরী চট্টোর কাছে । আমি সকাল বেলায় চা খেতে খবরের কাগজ পড়ছি , তুমি এতখানি চোখ করে এসে উপস্থিত । আমি বললেম , হয়েছে কী । 
হাঁপাতে হাঁপাতে বললে , আমাকে হরণ করে নিয়েছে । 
কী সর্বনাশ । কে এমন কাজ করলে । 
এ প্রশ্নের উত্তরটা তখনো, তোমার মাথায় তৈরি হয় নি । বলতে পারতে রাবণ , কিন্তু কথাটা সত্য হত না বলে তোমার সংকোচ ছিল । কেননা , আগের সন্ধেবেলাতেই রাবণ যুদ্ধে মারা গিয়েছে , তার একটা মুণ্ডুও বাকি ছিল না । উপায় না দেখে একটু থম্‌‍কে গিয়ে তুমি বললে , সে আমাকে বলতে বারণ করেছে । 
তবেই তো বিপদ বাধালে । তোমাকে এখন উদ্ধার করা যায় কী করে । কোন‍্ দিক দিয়ে নিয়ে গেল । 
সে একটা নতুন দেশ । 
খান্দেশ নয় তো ? 
না । 
বুন্দেলখণ্ড নয় ? 
না । 
কী রকমের দেশ । 
নদী আছে , পাহাড় আছে , বড়ো বড়ো গাছ আছে । খানিকটা আলো , খানিকটা অন্ধকার । 
সে তো অনেক দেশেই আছে । রাক্ষস গোছের কিছু দেখতে পেয়েছিলে ? জিব - বের - করা কাঁটাওয়ালা ? 
হাঁ হাঁ , সে একবার জিব মেলেই কোথায় মিলিয়ে গেল । 
বড়ো তো ফাঁকি দিলে , নইলে ধরতুম তার ঝুঁটি । যাই হোক , একটা কিছুতে করে তো তোমাকে নিয়ে গিয়েছিল। রথে ? 
না । 
ঘোড়ায় ? 
না । 
হাতিতে ? 
ফস করে বলে ফেললে , খরগোশে । ঐ জন্তুটার কথা খুব মনে জাগছে ; জন্মদিনে পেয়েছিলে একজোড়া বাবার কাছ থেকে। 
আমি বললেম , তবেই তো চোর কে তা জানা গেল । 
টিপিটিপি হেসে তুমি বললে , কে বলো তো । 
এ নিঃসন্দেহে চাঁদামামার কাজ । 


    
    

    
    
    

  

