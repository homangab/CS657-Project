

  
    মহুয়া  মাধবী ১
                
    
    








  
  

        

      রবীন্দ্র রচনাবলী (:)
    
 
    
    মহুয়া  মাধবী ১
    
    
    মাধবী
বসন্তের জয়রবে 
দিগন্ত কাঁপিল যবে 

মাধবী করিল তার সজ্জা । 
মুকুলের বন্ধ টুটে 
বাহিরে আসিল ছুটে  

ছুটিল সকল তার লজ্জা । 
অজানা পান্থের লাগি 
নিশি নিশি ছিল জাগি  

দিনে দিনে ভরেছিল অর্ঘ্য । 
কাননের একভিতে 
নিভৃত পরানটিতে 

রেখেছিল মাধুরীর স্বর্গ । 
ফাল্গুন পবনরথে 
যখন বনের পথে 

জাগাল মর্মরকলছন্দ  
মাধবী সহসা তার 
সঁপি দিল উপহার  

রূপ তার  মধু তার  গন্ধ । 



    
    

    
    
    

  

