

  
    কনিকা২১
                
    
    








  
  

        

      রবীন্দ্র রচনাবলী (:)
    
 
    
    কনিকা২১
    
    
    কনিকা

মেঘ কহে কিছু নাহি চাই মরুভূমি
আমারে দানের সুখ দান করো তুমি।
 

কুয়াশার আক্ষেপ

          ‘কুয়াশা নিকটে থাকি তাই হেলা মোরে—
          মেঘ ভায়া দূরে রন থাকেন গুমরে’
          কবি কুয়াশারে কয় শুধু তাই না কি?
          মেঘ দেয় বৃষ্টিধারা তুমি দাও ফাঁকি।
 

গ্রহণে ও দানে

কৃতাঞ্জলি কর কহে আমার বিনয়
হে নিন্দুক কেবল নেবার বেলা নয়।
নিই যবে নিই বটে অঞ্জলি জুড়িয়া
দিই যবে সেও দিই অঞ্জলি পুরিয়া।
 

অনাবশ্যকের আবশ্যকতা

কী জন্যে রয়েছ সিন্ধু তৃণশস্যহীন—
অর্ধেক জগৎ জুড়ি নাচ নিশিদিন।
সিন্ধু কহে অকর্মণ্য না রহিত যদি
ধরণীর স্তন হতে কে টানিত নদী?
 

তন্নষ্টং যন্ন দীয়তে

গন্ধ চলে যায় হায় বন্ধ নাহি থাকে
       ফুল তারে মাথা নাড়ি ফিরে ফিরে ডাকে।
       বায়ু বলে যাহা গেল সেই গন্ধ তব
       যেটুকু না দিবে তারে গন্ধ নাহি কব।
 

    
    

    
    
    

  

