

  
    চৈতালি  কুমারসম্ভবগান
                
    
    








  
  

        

      রবীন্দ্র রচনাবলী (:)
    
 
    
    চৈতালি  কুমারসম্ভবগান
    
    
    কুমারসম্ভবগান

যখন শুনালে কবি দেবদম্পতিরে
কুমারসম্ভবগান চারি দিকে ঘিরে
দাঁড়ালো প্রমথগণ—শিখরের ’পর
নামিল মন্থর শান্ত সন্ধ্যামেঘস্তর
স্থগিতবিদ্যুৎলীলা গর্জনবিরত
কুমারের শিখী করি পুচ্ছ অবনত
স্থির হয়ে দাঁড়াইল পার্বতীর পাশে
বাঁকায়ে উন্নত গ্রীবা। কভু স্মিতহাসে
কাঁপিল দেবীর ওষ্ঠ কভু দীর্ঘশ্বাস
অলক্ষে বহিল কভু অশ্রুজলোচ্ছ্বাস
দেখা দিল আঁখিপ্রান্তে—যবে অবশেষে
ব্যাকুল শরমখানি নয়ননিমেষে
নামিল নীরবে কবি চাহি দেবীপানে
সহসা থামিলে তুমি অসমাপ্ত গানে।

    
    

    
    
    

  

