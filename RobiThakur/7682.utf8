

  
    রুদ্ধ গৃহ ২
                
    
    








  
  

        

      রবীন্দ্র রচনাবলী (:)
    
 
    
    রুদ্ধ গৃহ ২
    
    
    রুদ্ধ গৃহ

অন্ধকার ছুটিয়া যাইতে চায় না? এ ঘর কী ভাবে চাহে কী ভাবে শোনে আমরা কিছুই বুঝিতে পারি না।
ছেলেরা যে একদিন এ ঘরের মধ্যে খেলা করিত সেই কোলাহলময় দিন এই গৃহের নিশীথিনীর মধ্যে পড়িয়া আজ কাঁদিতেছে। এই গৃহের মধ্যে যেসকল স্নেহপ্রেমের লীলা হইয়া গিয়াছে সেই স্নেহপ্রেমের উপর সহসা কপাট পড়িয়া গেছে–এই নিস্তব্ধ গৃহের বাহিরে দাঁড়াইয়া আমি তাহাদের ক্রন্দন শুনিতেছি। স্নেহপ্রেম বদ্ধ করিয়া রাখিবার জন্য হয় নাই। মানুষের কাছ হইতে বিচ্ছিন্ন করিয়া লইয়া তাহাকে গোর দিয়া রাখিবার জন্য হয় নাই। তাহাকে জোর করিয়া বাঁধিয়া রাখিলে সংসারক্ষেত্রের জন্য সে কাঁদে। 
তবে এই গৃহ রুদ্ধ রাখিয়ো না দ্বার খুলিয়া দাও। সূর্যের আলো দেখিয়া মানুষের সাড়া পাইয়া চকিত হইয়া ভয় প্রস্থান করিবে। সুখ এবং দুঃখ শোক এবং উৎসব জন্ম এবং মৃত্যু পবিত্র সমীরণের মতো ইহার বাতায়নের মধ্যে দিয়া চিরদিন যাতায়াত করিতে থাকিবে। সমস্ত জগতের সহিত ইহার যোগ হইয়া যাইবে। 

    
    

    
    
    

  

