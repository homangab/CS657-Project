

  
    অনধিকার  ১
                
    
    








  
  

        

      রবীন্দ্র রচনাবলী (:)
    
 
    
    অনধিকার  ১
    
    
    অনধিকার

পূর্বাকালে মহারাজ জনকের রাজ্যে এক ব্রাহ্মণ কোন গুরুতর অপরাধ করাতে জনকরাজ তাঁহাকে শাসন করিবার নিমিত্ত কহিয়াছিলেন “হে ব্রাহ্মণ আপনি আমার অধিকারমধ্যে বাস করিতে পারিবেন না।” মহাত্মা জনক এইরূপ আজ্ঞা করিলে ব্রাহ্মণ তাঁহাকে সম্বোধনপূর্বক কহিলেন “মহারাজ কোন্‌ কোন্‌ স্থানে আপনার অধিকার আছে আপনি তাহা নির্দ্দেশ করুন আমি অবিলম্বেই আপনার বাক্যানুসারে সেই সমুদয় স্থান পরিত্যাগ করিয়া অন্য রাজার রাজ্যে গমন করিব।” ব্রাহ্মণ এই কথা কহিলে মহারাজ জনক তাহা শ্রবণ করিয়া দীর্ঘনিশ্বাসপরিত্যাগপূর্বক মৌনভাবে চিন্তা করিতে করিতে অকস্মাৎ রাহুগ্রস্ত দিবাকরের ন্যায় মহামোহে সমাক্রান্ত হইলেন। কিয়ৎক্ষণ পরে তাঁহার মোহ অপনীত হইলে ব্রাহ্মণকে সম্বোধনপূর্বক কহিলেন “ভগবন্‌ যদিও এই পুরুষপরম্পরাগত রাজ্য আমার বশীভূত রহিয়াছে তথাপি আমি বিশেষ বিবেচনা করিয়া দেখিলাম পৃথিবীস্থ কোনো পদার্থেই আমার সম্পূর্ণ অধিকার নাই। আমি প্রথমে সমুদয় পৃথিবীতে তৎপরে একমাত্র মিথিলানগরীতে ও পরিশেষে স্বীয় প্রজামণ্ডলীমধ্যে আপনার অধিকার অন্বেষণ করিলাম কিন্তু কোন পদার্থেই আমার স্বত্ব প্রতীত হইল না।”

—কালীসিংহের অনুবাদিত মহাভারত । আশ্বমেধিক পর্ব । অনুগীতা পর্বাধ্যায় ।
 দ্বাত্রিংশত্তম অধ্যায় । পৃ ৪২

জনক রাজার উক্তির তাৎপর্য এই যে যাহা কিছুকে আমরা আমার বলি তাহার কিছুই আমার নয়। আমার সহিত তাহাদের ন্যূনাধিক সম্বন্ধ আছে এই পর্যন্ত কিন্তু তাহাদের প্রতি আমার কিছু মাত্র অধিকার নাই। আমরা ষষ্ঠীকে যে সম্বন্ধকারক বলি তাহা অতি যথার্থ কিন্তু ইংরাজেরা যে তাহাকে    বলে তাহা অতি ভুল। মানুষের ব্যকরণে সম্বন্ধকারক আছে কিন্তু   নাই। একটি পরমাণুও আমরা সম্পূর্ণ ভোগ করিতে পারি না সম্পূর্ণ জানিতে পারি না ধ্বংস করিতে পারি না নিয়মিত কালের অধিক রাখিতে পারি না। এমন কি আমাদের শরীর ও মনের সহিত আমাদের সম্বন্ধ আছে বটে কিন্তু তাহাদের উপর আমাদের অধিকার নাই। আমরা নিতান্ত দরিদ্র একটি ধনীর প্রাসাদে বাস করিতেছি। তিনি আমাদিগকে তাঁহার কতকগুলি গৃহসজ্জা ব্যবহার করিতে দিয়াছেন মাত্র। একটি মন দিয়াছেন একটি শরীর দিয়াছেন আরো কতকগুলি ব্যবহার্য পদার্থ দিয়াছেন। তাহার একটিকেও আমরা ভাঙিতে পারি না স্থানান্তর করিতে পারি না। যদি তাহা করিতে চেষ্টা করি তৎক্ষণাৎ তাহার শাস্তি ভোগ করিতে হয়। যদি কখনো ভ্রমক্রমে আমরা মনে করি ‘আমার শরীর আমার’ ও সেই মনে করিয়া তাহার প্রতি যথেচ্ছাচার করি তৎক্ষণাৎ রোগ আসিয়া তাহার শাস্তি দেয়। এই জন্যই আমার শরীরকে পরের শরীরের মত অতি সন্তর্পণে রাখিতে হয় যেন কে তাহা আমার জিম্মায় রাখিয়াছে সর্বদা সশঙ্কিত পাছে তাহাতে আঘাত লাগে পাছে তাহাতে আঁচড় পড়ে পাছে তাহা মলিন হয়। মনকে যদি তুমি মনে কর ‘আমার’ ও তাহার প্রতি যথেচ্ছা ব্যবহার কর তবে চিরজীবন মনের যন্ত্রণা ভোগ করিতে হয়। এই জন্য আমরা মনকে অতি সাবধানে রাখি একটি কঠোর হস্ত  তাহাকে ছুঁইবামাত্র আমরা সশঙ্কিত হইয়া উঠি। মন যদি আমার নয় শরীর যদি আমার নয় তো কে আমার?





    
    

    
    
    

  

