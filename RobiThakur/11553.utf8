

  
    মানসী    ধর্মপ্রচার ১
                
    
    








  
  

        

      রবীন্দ্র রচনাবলী (:)
    
 
    
    মানসী    ধর্মপ্রচার ১
    
    
     ধর্মপ্রচার

কলিকাতায় এক বাসায়

 ওই শোনো ভাই বিশু
 পথে শুনি ‘জয় যিশু’
কেমনে এ নাম করিব সহ্য
 আমরা আর্যশিশু

 কূর্ম কল্কি স্কন্দ
 এখন করো তো বন্ধ।
যদি যিশু ভজে রবে না ভারতে
 পুরাণের নামগন্ধ।

 ওই দেখো ভাই শুনি—
 যাজ্ঞবল্ক্য মুনি
বিষ্ণু হারীত নারদ অত্রি
 কেঁদে হল খুনোখুনি

 কোথায় রহিল কর্ম
 কোথা সনাতন ধর্ম
সম্প্রতি তবু কিছু শোনা যায়
 বেদপুরাণের মর্ম

 ওঠো ওঠো ভাই জাগো
 মনে মনে খুব রাগো
আর্যশাস্ত্র উদ্ধার করি
 কোমর বাঁধিয়া লাগো

কাছাকোঁচা লও আঁটি
 হাতে তুলে লও লাঠি।
হিন্দুধর্ম করিব রক্ষা
 খৃস্টানি হবে মাটি।




    
    

    
    
    

  

