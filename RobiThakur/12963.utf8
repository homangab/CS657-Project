

  
    রোগশয্যায় -  ২৯
                
    
    








  
  

        

      রবীন্দ্র রচনাবলী (://.-..)
    
 -->
    
    রোগশয্যায় -  ২৯
    
    
    ২৯

দুঃসহ দুঃখের বেড়াজালে 
মানবেরে দেখি যবে নিরুপায় , 
ভাবিয়া না পাই মনে , 
সান্ত্বনা কোথায় আছে তার । 
আপনারি মূঢ়তায় , আপনারি রিপুর প্রশ্রয়ে 
এ দুঃখের মূল জানি ; 
সে জানায় আশ্বাস না পাই । 
এ কথা যখন জানি , 
মানবচিত্তের সাধনায় 
গূঢ় আছে যে সত্যের রূপ 
সেই সত্য সুখ দুঃখ সবের অতীত 
তখন বুঝিতে পারি , 
আপন আত্মায় যারা 
ফলবান করে তারে 
তারাই চরম লক্ষ্য মানবসৃষ্টির ; 
একমাত্র তারা আছে , আর কেহ নাই ; 
আর যারা সবে 
মায়ার প্রবাহে তারা ছায়ার মতন — 
দুঃখ তাহাদের সত্য নহে , 
সুখ তাহাদের বিড়ম্বনা , 
তাহাদের ক্ষতব্যথা দারুণ আকৃতি ধ ' রে 
প্রতি ক্ষণে লুপ্ত হয়ে যায় , 
ইতিহাসে চিহ্ন নাহি রাখে । 


    
    

    
    
    

  

