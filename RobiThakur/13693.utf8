

  
    আরোগ্য  ২৩
                
    
    








  
  

        

      রবীন্দ্র রচনাবলী (:)
    
 
    
    আরোগ্য  ২৩
    
    
    ২৩

নারী তুমি ধন্যা — 
আছে ঘর  আছে ঘরকন্না । 
তারি মধ্যে রেখেছ একটুখানি ফাঁক । 
সেথা হতে পশে কানে বাহিরের দুর্বলের ডাক । 
নিয়ে এসো শুশ্রূষার ডালি  
স্নেহ দাও ঢালি । 
যে জীবলক্ষ্মীর মনে পালনের শক্তি বহমান  
নারী তুমি নিত্য শোন তাহারি আহ্বান । 
সৃষ্টিবিধাতার 
নিয়েছ কর্মের ভার  
তুমি নারী 
তাঁহারি আপন সহকারী । 
উন্মুক্ত করিতে থাকো আরোগ্যের পথ  
নবীন করিতে থাকো জীর্ণ যেজগৎ  
শ্রীহারা যে তার ‘ পরে তোমার ধৈর্যের সীমা নাই  
আপন অসাধ্য দিয়ে দয়া তব টানিছে তারাই । 
বুদ্ধিভ্রষ্ট অসহিষ্ণু অপমান করে বারে বারে  
চক্ষু মুছে ক্ষমা কর তারে । 
অকৃতজ্ঞতার দ্বারে আঘাত সহিছ দিনরাতি  
লও শির পাতি । 
যে অভাগ্য নাহি লাগে কাজে  
প্রাণলক্ষ্মী ফেলে যারে আবর্জনামাঝে  
তুমি তারে আনিছ কুড়ায়ে  
তার লাঞ্ছনার তাপ স্নিগ্ধ হস্তে দিতেছ জুড়ায়ে । 
 
দেবতারে যে পূজা দেবার 
দুর্ভাগারে কর দান সেই মূল্য তোমার সেবার । 
বিশ্বের পালনী শক্তি নিজ বীর্যে বহ চুপে চুপে 
মাধুরীর রূপে । 
ভ্রষ্ট যেই  ভগ্ন যেই  বিরূপ বিকৃত  
তারি লাগি সুন্দরের হাতের অমৃত । 


    
    

    
    
    

  

