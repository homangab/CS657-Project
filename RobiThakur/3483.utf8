

  
    সম্পত্তিসমর্পণ  ৭
                
    
    








  
  

        

      রবীন্দ্র রচনাবলী (:)
    
 
    
    সম্পত্তিসমর্পণ  ৭
    
    
    সম্পত্তিসমর্পণ

অবশেষে  বৎসর  চারেক পরে বৃদ্ধের মৃত্যুর  দিন উপস্থিত  হইল।  যখন চোখের  উপর  হইতে জগতের আলো নিবিয়া আসিল এবং শ্বাস রুদ্ধপ্রায় হইল তখন বিকারের বেগে সহসা উঠিয়া বসিল একবার দুই হস্তে চারি দিক হাতড়াইয়া মুমূর্ষূ কহিল ‘নিতাই আমার মইটা কে উঠিয়ে নিলে।’
সেই বায়ুহীন আলোকহীন মহাগহ্বর হইতে উঠিবার মই খুঁজিয়া না পাইয়া আবার সে ধুপ্‌ করিয়া বিছানায়  পড়িয়া  গেল।  সংসারের  লুকোচুরি  খেলায়  যেখানে  কাহাকেও  খুঁজিয়া  পাওয়া  যায়  না সেইখানে অন্তর্হিত হইল।


    
    

    
    
    

  

