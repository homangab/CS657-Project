

  
    আকাশপ্রদীপ  নামকরণ ৩
                
    
    








  
  

        

      রবীন্দ্র রচনাবলী (:)
    
 
    
    আকাশপ্রদীপ  নামকরণ ৩
    
    
    আকাশপ্রদীপ

বিশ্বের রহস্যলোকে করে অন্বেষণ । 

সেই রহস্যই নারী — 

নাম দিয়ে ভাব দিয়ে মনগড়া মূর্তি রচে তারি  

যাহা পায় তার সাথে যাহা নাহি পায় 

তাহারে মিলায় । 

উপমা তুলনা যত ভিড় করে আসে 

ছন্দের কেন্দ্রের চারি পাশে  

কুমোরের ঘুরখাওয়া চাকার সংবেগে 

যেমন বিচিত্র রূপ উঠে জেগে জেগে । 

বসন্তে নাগকেশরের সুগন্ধে মাতাল 

বিশ্বের জাদুর মঞ্চে রচে সে আপন ইন্দ্রজাল । 

বনতলে মর্মরিয়া কাঁপে সোনাঝুরি  

চাঁদের আলোর পথে খেলা করে ছায়ার চাতুরী  

গভীর চৈতন্যলোকে 

রাঙা নিমন্ত্রণলিপি দেয় লিখি কিংশুকে অশোকে  

হাওয়ায় বুলায় দেহে অনামীর অদৃশ্য উত্তরী  

শিরায় সেতার উঠে গুঞ্জরি গুঞ্জরি । 
 

এই যারে মায়ারথে পুরুষের চিত্ত ডেকে আনে 

সে কি নিজে সত্য করে জানে 

সত্য মিথ্যা আপনার  

কোথা হতে আসে মন্ত্র এই সাধনার । 

রক্তস্রোতআন্দোলনে জেগে 

ধ্বনি উচ্ছ্বসিয়া উঠে অর্থহীন বেগে  

প্রচ্ছন্ন নিকুঞ্জ হতে অকস্মাৎ ঝঞ্ঝায় আহত 

ছিন্ন মঞ্জরীর মতো 


নাম এল ঘূর্ণিবায়ে ঘুরি ঘুরি  

চাঁপার গন্ধের সাথে অন্তরেতে ছড়াল মাধুরী । 

    
    

    
    
    

  

