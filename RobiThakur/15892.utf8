

  
    বিয়াত্রিচে দান্তে ও তাঁহার কাব্য ৭
                
    
    








  
  

        

      রবীন্দ্র রচনাবলী (:)
    
 
    
    বিয়াত্রিচে দান্তে ও তাঁহার কাব্য ৭
    
    
    বিয়াত্রিচে দান্তে ও তাঁহার কাব্য

তবে তাহা মৃত্যু কিংবা প্রকাশি এ ব্যথা 
যখন মহিলা মোর আছিলা এখানে 
আর কারে বলি নাই এ মর্মের কথা 
হে রমণি তোমাদের কোমল হৃদয়ে 
মরমের কথা মোর ঢেলেছি কেবল। 
যখন গেছেন তিনি স্বরগ আলয়ে
রাখিয়া আমার তরে শোকঅশ্রুজল
তখন যাকিছু মোর বলিবার আছে 
হে রমণি বলিব গো তোমাদেরি কাছে। 


তিনি তাহাদিগকে কহিলেন–বিয়াত্রিচে উচ্চতম স্বর্গে গিয়াছেন সেখানে যাইতে তাঁহার কিছুমাত্র কষ্ট পাইতে হয় নাই ঈশ্বর তাঁহাকে আপনি ডাকিয়া লইলেন–ঈশ্বর দেখিলেন–এই যন্ত্রণাময় পৃথিবী এমন সুন্দর প্রাণীর বাসযোগ্য নহে। সংগীতটি এই বলিয়া সমাপ্ত করিলেন


যাও তুমি হে করুণ সংগীত আমার 
যাও সেথা যেইখানে রমণীরা আছে 
আগে তুমি যেতে সেথা বহি সুখভার 
কত সুখ পেতে রহি তাহাদের কাছে 
এখনো তাদেরি কাছে করো গো প্রয়াণ 
বিষণ্ন ও শূন্য তুমি শোকের সন্তান 


এইরূপে প্রথম বৎসর কাটিয়া গেলে পর একবার একটি স্থান দেখিয়া সহসা তাঁহার পূর্বস্মৃতি জাগ্রত হইয়া উঠিল। সেইখানে দাঁড়াইয়া তিনি অতি বিষণ্ন বদনে পুরাতন কথা ভাবিতে লাগিলেন। তাঁহার সেই বিষাদ আর কেহ দেখিতে পাইতেছে কিনা তাহাই দেখিবার জন্য চারি দিকে নেত্রপাত করিলেন। সহসা দেখিতে পাইলেন–একটি বাতায়ন হইতে অতি সুন্দরী এক যুবতী তাঁহাকে এমন মমতার সহিত নিরীক্ষণ করিতেছেন যে দয়া যেন তাঁহার নেত্রে স্পষ্ট প্রতিভাত হইয়াছে। এই মমতা পাইয়া দান্তের হৃদয় গলিয়া গেল অশ্রু উচ্ছ্বসিত হইয়া উঠিল। এই মমতা পাইয়া কেবল কৃতজ্ঞতা নহে ঈষৎ প্রেমের ছায়াও তাঁহার তরুণ হৃদয়ে পতিত হইল সেদিন চলিয়া গেলেন–কিন্তু আবার তাহাকে দেখিতে কেমন বাসনা হইল আরএকদিন সেইখানে গেলেন–আবার তাহাকে দেখিতে পাইলেন–দেখিলেন তাঁহার বিয়াত্রিচের ন্যায় তাহার মুখ পাণ্ডুবর্ণ। পাণ্ডুবর্ণকে দান্তে ‘প্রেমের বর্ণ’ নাম দিয়াছেন। দান্তে কহিলেন ‘আমার চক্ষু তাহাকে দেখিলে কেমন আনন্দ অনুভব করে।’ পরক্ষণেই আবার চক্ষুকে তিরস্কার করিয়া কহিলেন ‘চক্ষু তোর অশ্রুজল দেখিয়া কত লোকে অশ্রু ফেলিয়াছে তুই আজ কি ভুলিয়া গেলি যে মহিলার (বিয়াত্রিচের) জন্য তুই রোদন করিতেছিস সেই মহিলার কথা স্মরণ করিয়াই ওই রমণী তোর দিকে চাহিতেছেন? ’ কিন্তু ওই তিরস্কার বৃথা আপনাকে ভর্ৎসনা করিলেন কিন্তু শোধন করিতে পারিলেন না। যেদিকে মন ধাবিত হয় তাহার অনুকূলে কখনো যুক্তির অভাব হয় না।–অবশেষে স্থির করিলেন–প্রেম তাঁহাকে শাস্তি দিবার জন্যই উক্ত মহিলাকে তাঁহার চক্ষের সম্মুখে স্থাপিত করিয়াছে–অতএব তাঁহার হৃদয়ের অভাব এই মমতাময়ী মহিলাই পূর্ণ করিবেন। এইরূপে নূতনপ্রেম যখন তাঁহার হৃদয়ে বদ্ধমূল হইবার উপক্রম করিতেছিল এমন সময়ে কল্পনার স্বপ্নে একদিন যেন 

    
    

    
    
    

  

