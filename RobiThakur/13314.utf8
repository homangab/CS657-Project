

  
    গীতিমাল্য ১০০
                
    
    








  
  

        

      রবীন্দ্র রচনাবলী (:)
    
 
    
    গীতিমাল্য ১০০
    
    
    ১০০


তুমি আমার আঙিনাতে ফুটিয়ে রাখ ফুল।
আমার আনাগোনার পথখানি হয় সৌরভে আকুল।

ওগো ওই তোমারি ফুল।

ওরা আমার হৃদয়পানে মুখ তুলে যে থাকে।
ওরা তোমার
মুখের ডাক নিয়ে যে আমারি নাম ডাকে।

ওগো ওই তোমারি ফুল।

তোমার কাছে কী যে আমি সেই কথাটি হেসে
ওরা আকাশেতে
ফুটিয়ে তোলে ছড়ায় দেশে দেশে।

ওগো ওই তোমারি ফুল।

দিন কেটে যায় অন্যমনেওদের মুখে তবু
প্রভু তোমার মুখের সোহাগবাণী
ক্লান্ত না হয় কভু।

ওগো ওই তোমারি ফুল।

প্রাতের পরে প্রাতে ওরা রাতের পরে রাতে
তোমার অন্তবিহীন যতনখানি বহন করে মাথে।

ওগো ওই তোমারি ফুল।

হাসিমুখে আমার যতন নীরব হয়ে যাচে।
তোমার অনেক যুগের পথচাওয়াটি ওদের মুখে আছে।

ওগো ওই তোমারি ফুল।




    
    

    
    
    

  

