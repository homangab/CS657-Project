

  
    স্মরণ  ২১
                
    
    








  
  

        

      রবীন্দ্র রচনাবলী (:)
    
 
    
    স্মরণ  ২১
    
    
    
২১

বহুরে যা এক করে বিচিত্রেরে করে যা সরস
প্রভূতেরে করি আনে নিজ ক্ষুদ্র তর্জনীর বশ
বিবিধপ্রয়াসক্ষুব্ধ দিবসেরে লয়ে আসে ধীরে
সুপ্তিসুনিবিড় শান্ত স্বর্ণময় সন্ধ্যার তিমিরে
ধ্রুবতারাদীপদীপ্ত সুতৃপ্ত নিভৃত অবসানে
বহুবাক্যব্যাকুলতা ডুবায় যা একখানি গানে
বেদনার সুধারসেসেই প্রেম হতে মোরে প্রিয়া
রেখো না বঞ্চিত করি প্রতিদিন থাকিয়ো জাগিয়া
আমার দিনান্তমাঝে কঙ্কণের কনককিরণ
নিদ্রার আঁধারপটে আঁকি দিবে সোনার স্বপন
তোমার চরণপাত মোর স্তব্ধ সায়াহ্নআকাশে
নি:শব্দে পড়িবে ধরা আরক্তিম অলক্তআভাসে
এ জীবন নিয়ে যাবে অনিমেষ নয়নের টানে
তোমার আপন কক্ষে পরিপূর্ণ মরণের পানে।


    
    

    
    
    

  

