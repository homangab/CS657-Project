

  
    চিরকুমার-সভা - তৃতীয় অঙ্ক - প্রথম দৃশ্য , ৬৪
                
    
    








  
  

        

      রবীন্দ্র রচনাবলী (://.-..)
    
 -->
    
    চিরকুমার-সভা - তৃতীয় অঙ্ক - প্রথম দৃশ্য , ৬৪
    
    
    চিরকুমার-সভা

চুরি করি তবে দণ্ডদাতা বিধাতা ক্ষমা করবেন । 
শৈলবালা । বিধাতা মাপ করতে পারেন , কিন্তু আমি করব না । ও খাতাটির 'পরে আমার লোভ আছে বিপিনবাবু । 
রসিক । আর , আমি বুঝি লোভ মোহ সমস্ত জয় করে বসে আছি ? আহা , হাতের অক্ষরের মতো জিনিস আর আছে ? মনের ভাব মূর্তি ধ'রে আঙুলের আগা দিয়ে বেরিয়ে আসে — অক্ষরগুলির উপর চোখ বুলিয়ে গেলে হৃদয়টি যেন চোখে এসে লাগে । অবলাকান্ত , এ খাতাখানি ছেড়ো না ভাই । তোমাদের চঞ্চলা নীরবালা দেবী কৌতুকের ঝরনার মতো দিনরাত ঝরে পড়ছে , তাকে তো ধরে রাখতে পার না , এই খাতাখানির পত্রপুটে তারই একটি গণ্ডূষ ভরে উঠেছে — এ জিনিসের দাম আছে । বিপিনবাবু , আপনি তো নীরবালাকে জানেন না , আপনি এ খাতাখানা নিয়ে কী করবেন । 
বিপিন । আপনারা তো স্বয়ং তাঁকেই জানেন , খাতাখানিতে আপনাদের প্রয়োজন কী । এই খাতা থেকে আমি যেটুকু পরিচয় প্রত্যাশা করি তার প্রতি আপনারা দৃষ্টি দেন কেন । 
শ্রীশের প্রবেশ 
শ্রীশ । মনে পড়েছে মশায় । সেদিন এখানে একটা বইয়েতে নাম দেখেছিলেম , নৃপবালা নীরবালা — এ কী , বিপিন যে ! তুমি এখানে হঠাৎ ? 
বিপিন । তোমার সম্বন্ধেও ঠিক ঐ প্রশ্নটা প্রয়োগ করা যেতে পারে । 
শ্রীশ । আমি এসেছিলুম আমার সেই সন্ন্যাসীসম্প্রদায়ের কথাটা অবলাকান্তবাবুর সঙ্গে আলোচনা করতে । ওঁর যেরকম চেহারা , কণ্ঠস্বর , মুখের ভাব , উনি ঠিক আমার সন্ন্যাসীর আদর্শ হতে পারেন । উনি যদি ওঁর ঐ চন্দ্রকলার মতো কপালটিতে চন্দন দিয়ে , গলায় মালা প'রে , হাতে একটি বীণা নিয়ে , সকালবেলায় একটি পল্লীর মধ্যে প্রবেশ করেন তা হলে কোন্‌ গৃহস্থের হৃদয় না গলাতে পারেন । 
রসিক । বুঝতে পারছি নে মশায় , হৃদয় গলাবার কি খুব জরুরি দরকার হয়েছে । 
শ্রীশ । চিরকুমার - সভা হৃদয় গলাবার সভা । 
রসিক । বলেন কী । তবে আমার দ্বারা কী কাজ পাবেন । 
শ্রীশ । আপনার মধ্যে যেরূপ উত্তাপ আছে আপনি উত্তরমেরুতে গেলে সেখানকার বরফ গলিয়ে বন্যা করে দিয়ে আসতে পারেন । — বিপিন , উঠছ নাকি । 
বিপিন । যাই , আমাকে রাত্রে একটু পড়তে হবে । 
রসিক । ( জনান্তিকে ) অবলাকান্ত জিজ্ঞাসা করছেন , পড়া হয়ে গেলে বইখানা কি ফেরত পাওয়া যাবে । 
বিপিন । ( জনান্তিকে ) পড়া হয়ে গেলে সে আলোচনা পরে হবে , আজ থাক্‌ । 
শৈলবালা । ( মৃদুস্বরে ) শ্রীশবাবু ইতস্তত করছেন কেন , আপনার কিছু হারিয়েছে নাকি । 
শ্রীশ । ( মৃদুস্বরে ) আজ থাক্‌ , আর - একদিন খুঁজে দেখব । 
[ শ্রীশ ও বিপিনের প্রস্থান 
নীরবালা । ( দ্রুত প্রবেশ করিয়া ) এ কী রকমের ডাকাতি দিদি । আমার গানের খাতাখানা নিয়ে গেল ! আমার ভয়ানক রাগ হচ্ছে । 
রসিক । রাগ শব্দে নানা অর্থ অভিধানে কয় । 
নীরবালা । আচ্ছা পণ্ডিতমশায় , তোমার অভিধান জাহির করতে হবে না — আমার খাতা ফিরিয়ে আনো । 

    
    

    
    
    

  

