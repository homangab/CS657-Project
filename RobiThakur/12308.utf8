

  
    পূরবী সাবিত্রী ৩
                
    
    








  
  

        

      রবীন্দ্র রচনাবলী (:)
    
 
    
    পূরবী সাবিত্রী ৩
    
    
    পূরবী

আলোতে শিশিরে বিশ্ব দিকে দিকে অশ্রুতে হাসিতে

চঞ্চল উন্মনা।
জানি না কী মত্ততায় কী আহ্বানে আমার রাগিণী
ধেয়ে যায় অন্যমনে শূন্যপথে হয়ে বিবাগিনী

লয়ে তার ডালি।
সে কি তব সভাস্থলে স্বপ্নাবেশে চলে একাকিনী

আলোর কাঙালি?

দাও খুলে দাও দ্বার ওই তার বেলা হল শেষ—

বুকে লও তারে।
শান্তিঅভিষেক হোক ধৌত হোক সকল আবেশ

অগ্নিউৎসধারে।
সীমন্তে গোধূলিলগ্নে দিয়ো এঁকে সন্ধ্যার সিন্দুর
প্রদোষের তারা দিয়ে লিখো রেখা আলোকবিন্দুর

তার স্নিগ্ধ ভালে।
দিনান্তসংগীতধ্বনি সুগম্ভীর বাজুক সিন্ধুর

তরঙ্গের তালে।




    
    

    
    
    

  

