

  
    পরিশিষ্ট শারদ জ্যোৎস্নায়১
                
    
    








  
  

        

      রবীন্দ্র রচনাবলী (:)
    
 
    
    পরিশিষ্ট শারদ জ্যোৎস্নায়১
    
    
    শারদ জ্যোৎস্নায়
ভগ্নহৃদয়ের গীতোচ্ছ্বাস

আবার আবার শুনা রে আবার
পীযূষভরা সে প্রেমের গান
আবার আবার সে রবে আমার
মাতিয়ে উঠুক অবশ প্রাণ

সুমধুর সুরে বাঁধ্ রে বীণা
পঞ্চমে চড়ায়ে ললিত তান
আবার আবার সে রবে আমার
মাতিয়ে উঠুক অবশ প্রাণ

মাতিয়ে উঠুক অবশ পরান
নাচিয়া উঠুক হৃদয় আজ
জোছনাহাসিনী এমন যামিনী—
বিষাদের মাথে পড়ুক বাজ

‘জোছনাহাসিনী এমন যামিনী’
প্রতিধ্বনি দিল সকল দিক্
দিগঙ্গনা মেলি দিল করতালি
কুহু কুহু করি উঠিল পিক্

ভাবে উজলিল যমুনার জল
কুমুদের মুখে হাসি না ধরে
হরষে পাপিয়া আকাশ ছাপিয়া
ধরিল সে গীত মধুর স্বরে

ভ্রমর ভূতলে ফুলদলে দলে
গুন্ গুন্ রবে ধরিল তান
‘জোছনাহাসিনী এমন যামিনী’
দিশি দিশি এই উঠিল গান

করো করো শশি সুধা বরিসন
মিটাও মিটাও চকোরআশ
ফুটাও ফুটাও কুমুদের বন



    
    

    
    
    

  

