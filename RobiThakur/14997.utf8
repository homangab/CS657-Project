

  
    জীবনস্মৃতি প্রিয়বাবু ১
                
    
    








  
  

        

      রবীন্দ্র রচনাবলী (:)
    
 
    
    জীবনস্মৃতি প্রিয়বাবু ১
    
    
    প্রিয়বাবু

এই সন্ধ্যাসংগীত রচনার দ্বারাই আমি এমন একজন বন্ধু পাইয়াছিলাম যাঁহার উৎসাহ অনুকূল অলোকের মতো আমার  কাব্যরচনার  বিকাশচেষ্টায়  প্রাণসঞ্চার করিয়া  দিয়াছিল।  তিনি  শ্রীযুক্ত  প্রিয়নাথ সেন।১  তৎপূর্বে ভগ্নহৃদয়  পড়িয়া তিনি আমার আশা ত্যাগ করিয়াছিলেন সন্ধ্যাসংগীতে তাঁহার মন জিতিয়া লইলাম। তাঁহার সঙ্গে যাঁহাদের পরিচয় আছে তাঁহারা জানেন সাহিত্যের সাত সমুদ্রের নাবিক তিনি। দেশী ও বিদেশী প্রায় সকল ভাষার সকল সাহিত্যের বড়োরাস্তায় ও গলিতে তাঁহার সদাসর্বদা আনাগোনা। তাঁহার কাছে বসিলে ভাবরাজ্যের অনেক দূর দিগন্তের দৃশ্য একেবারে দেখিতে পাওয়া যায়। সেটা আমার পক্ষে ভারি কাজে লাগিয়াছিল। সাহিত্য সম্বন্ধে  পুরা  সাহসের  সঙ্গে  তিনি  আলোচনা  করিতে  পারিতেন—  তাঁহার  ভালোলাগা  মন্দলাগা  কেবলমাত্র ব্যক্তিগত রুচির কথা নহে। একদিকে বিশ্বসাহিত্যের রসভান্ডারে প্রবেশ ও অন্য দিকে নিজের শক্তির প্রতি নির্ভর ও বিশ্বাস— এই দুই বিষয়েই তাঁহার বন্ধুত্ব আমার যৌবনের আরম্ভকালেই যে কত উপকার করিয়াছে তাহা বলিয়া শেষ করা যায় না। তখনকার দিনে যত কবিতাই লিখিয়াছি সমস্তই তাঁহাকে শুনাইয়াছি এবং তাঁহার আনন্দের  দ্বারাই  আমার  কবিতাগুলির  অভিষেক  হইয়াছে।  এই  সুযোগটি  যদি  না  পাইতাম  তবে  সেই  প্রথম বয়সের  চাষআবাদে বর্ষা নামিত না এবং তাহার পরে কাব্যের ফসলে ফলন কতটা হইত তাহা বলা শক্ত।




৫ প্রিয়নাথ সেন (১৮৫৪১৯১৬)

    
    

    
    
    

  

