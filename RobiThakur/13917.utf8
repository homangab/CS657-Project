

  
    ছড়া৪ ২
                
    
    








  
  

        

      রবীন্দ্র রচনাবলী (:)
    
 
    
    ছড়া৪ ২
    
    
    ছড়া
রোঁয়াতে সে ইরানী যে নাহি তাহে সংশয়
দাঁতে তার এসীরিয়া যখনি সে দংশয়।
কটা চোখ দেখে বলে পণ্ডিতগণেতে
এখনি পাঠানো চাই  বিল্‌ডনেতে।
বাঙালি থিসিসওলা পড়ে গেছে ভাবনায়—
ঠিকুজি মিলবে তার চাটগাঁ কি পাবনায়।
আর্মানি গির্জার আশেপাশে পাড়াতে
কোনোখানে এক তিল ঠাঁই নাই দাঁড়াতে।
কেম্‌ব্রিজ খালি হল আসে সব স্কলারে—
কী ভীষণ হাড়কাটা করাতের ফলা রে।
বিজ্ঞানীদল এল বর্লিন ঝাঁটিয়ে
হাতপাকা জন্তুরনাড়িভুঁড়িঘাঁটিয়ে।
জজ বলে বিড়ালটা কী রকম জানা চাই
আইডেন্‌টিটি তার আদালতে আনা চাই।
বিড়ালের দেখা নাই— ঘরেও না বনে না
মিআঁউ আওয়াজটুকু কেউ আর শোনে না।
জজ বলে সাক্ষীরে কোন্‌খানে ঢুকোলো
অত বড়ো লেজের কি আগাগোড়া লুকোলো।
পেয়াদা বললে লেজ গেছে মিউজিয়মে
প্রিভিকৌঁসিলেদেওয়া আইনের নিয়মে।
জজ বলে গোঁফ পেলে রবে মোর সম্মান
পেয়াদা বললে তারো নয় বড়ো কম মান।
মিউনিকে নিয়ে গেছে ছাঁটা গোঁফ যত্নেই
তারে আর কোনোমতে ফেরাবার পথ নেই।
বিড়াল ফেরার হল নাই নামগন্ধ
জজ বলে তাই ব’লে মামলা কি বন্ধ।
তখনি চৌকি ছেড়ে রেগে করে পাচারি
থেকে থেকে হুংকারে কেঁপে ওঠে কাছারি।
জজ বলে গেল কোথা ফরিয়াদী আসামী
হজুর পেয়াদা বলে বেটাদের চাষামি
শুনি নাকি দুই ভাই উকিলের তাকাদায়
বলে গেছে আমাদের বুঝি বেঁচে থাকা দায়
কণ্ঠে এমনি ফাঁস এঁটে দিল জড়িয়ে
মোক্তারে কী করিবে সাক্ষীরে পড়িয়ে।

    
    

    
    
    

  

