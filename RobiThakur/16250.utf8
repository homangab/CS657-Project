

  
    দয়ালু মাংসাশী  ১
                
    
    








  
  

        

      রবীন্দ্র রচনাবলী (:)
    
 
    
    দয়ালু মাংসাশী  ১
    
    
    দয়ালু  মাংসাশী

বাঙ্গালীদের মাংস খাওয়ার পক্ষে অনেকগুলি যুক্তি আছে তাহা আলোচিত হওয়া আবশ্যক। আমার বিশ্বজনীন প্রেম সকলের প্রতি দয়া এত প্রবল যে আমি মাংস খাওয়া  কর্তব্য কাজ মনে করি। আমাদের দেশের প্রাচীন দার্শনিক বলিয়া গিয়াছেন আমাদের এই অসম্পূর্ণ বিচ্ছিন্ন অস্তিত্ব পূর্ণআত্মার মধ্যে লীন করিয়া দেওয়াই সাধনার চরম ফল পূর্ণতর জীবের মধ্যে অপূর্ণতর জীবের নির্বাণমুক্তি প্রার্থনীয় নহে তো কি? একটা পশুর পক্ষে ইহা অপেক্ষা সৌভাগ্য আর কি হইতে পারে যে সে মানুষ হইয়া গেল মানুষের জীবনীশক্তিতে অভাব পড়িলে একটা পশু তাহা পূরণ করিতে পারিল মানুষের দেহের মধ্যে প্রবেশ করিয়া মিলাইয়া গিয়া মানুষের রক্ত মাংস অস্থি মজ্জা সুখ স্বাস্থ্য উদ্যম তেজ নির্মাণ করিতে পারিল ইহা কি তাহার সাধারণ সৌভাগ্যের বিষয় প্রথমত সে নিজে স্বপ্নের অগোচর সম্পূর্ণতা লাভ করিল দ্বিতীয়ত মানুষের মতো একটা উন্নত জীবকে সম্পূর্ণতর করিল। ছাগলদের মধ্যে এমন দার্শনিক কি আজ পর্যন্ত কেহ জন্মায় নাই যে তাহার লম্বা দাড়ি নাড়িয়া সমবেত শিষ্যশিশুবর্গকে এই নির্বাণমুক্তির সম্বন্ধে ব্যাকরণশুদ্ধ উপদেশ দেয় আহা যদি কেহ এমন ছাগহিতৈষী জন্মিয়া থাকে তবে তাহার নিকট আমার ঠিকানাটা পাঠাইয়া দিই এবং সেই সঙ্গে লিখিয়া দিই যে জ্ঞানালোকিত ইয়ংছাগদের মধ্যে যাঁহার মুক্তিকামনা আছে তিনি উক্ত ঠিকানায় আগমন করিলে সদয়হৃদয় উপস্থিত লেখক মহাশয় তাঁহাকে মুক্তিদানপূর্বক বাধিত করিতে প্রস্তুত আছেন। যাহা হউক পশুদের উপকার করিবার জন্য ব্যয়সাধ্য হইলেও দয়ার্দ্রচিত্ত লোকদের মাংস খাওয়া কর্তব্য। আমাদের দেশে এমন অনেক পণ্ডিত আছেন যাঁহাদের মত এই যে ভারতবর্ষীয়েরা ইংরাজত্ব অর্থাৎ পঞ্চত্ব প্রাপ্ত হইয়া যদি ইংরাজদের মধ্যে একেবারে লীন হইয়া যাইতে পারে তবে সুখের বিষয় হয়।

বিখ্যাত ইংরাজ কবি বলিয়াছেন যে আমরা বোকা জানোয়ারের মাংস খাই যেমন ছাগল ভেড়া গরু। অধিক উদাহরণের আবশ্যক নাই— মুসলমানেরা আমাদের খাইয়াছেন ইংরাজেরা আমাদের খাইতেছেন। যদি প্রমাণ হইল যে আমরা বোকা জানোয়ারের মাংস খাইয়া থাকি তবে দেখা যাক— বোকা জানোয়ারেরা কি খায়। তাহারা উদ্ভিজ্জ খায়। অতএব উদ্ভিজ্জ যাহারা খায় তাহারা বোকা। এমন দ্রব্য খাইবার আবশ্যক? নির্বোধদের আমরা গাধা গরু ভেড়া হস্তিমূর্খ কহিয়া থাকি। কখনো বিড়াল ভল্লুক সিংহ  ব্যাঘ্রমূর্খ বলি না। উদ্ভিজ্জভোজীদের এমন নাম খারাপ হইয়া গিয়াছে যে বুদ্ধির যথেষ্ট লক্ষণ প্রকাশ করিলেও তাহাদের দুর্নাম ঘুচে না। নহিলে “বাঁদর” বলিয়া সম্ভাষণ করিলে লোকে কেন মনে করে তাহাকে নির্বোধ বলা হইল? পশুদের মধ্যে বানরের বুদ্ধির অভাব বিশেষ লক্ষিত হয় নাই তাহার একমাত্র অপরাধ সে বেচারী উদ্ভিদ‍্‌ভোজী। অতএব অনর্থক এমন একটা দুর্নামভাজন হইয়া থাকিবার আবশ্যক কি? আর একটা কথাউদ্ভিদ‍্‌ভোজী ভারতবর্ষকে ইংরাজশ্বাপদেরা দিব্য হজম করিতে পারিয়াছেন কিন্তু পাকযন্ত্রের প্রতি অন্ধ বিশ্বাস থাকাতে মাংসাশী কান্দাহার গ্রাস করিলেন ভাল হজম হইল না পেটের মধ্যে বিষম গোলযোগ বাধাইয়া দিল। মাংসাশী জুলুভূমি ও ট্রান্সবাল পেটে মূলেই সহিল না আহার করিতে চেষ্টা করিতে গিয়া মাঝের হইতে বলহানি হইল রোগ হইবার উপক্রম হইল। অতএব মাসাংশী প্রাণীর লোভ এড়াইতে যদি ইচ্ছা থাকে তবে মাংসাশী হওয়া আবশ্যক। নহিলে আত্মত্ব বিসর্জ্জন করিয়া পরের দেহের রক্ত নির্মাণ করাই আমাদের চরম সিদ্ধি হইবে। মাংস খাইবার এক আপত্তি আছে যে শাস্ত্রে মাংসকে অপবিত্র বলে। কিন্তু সে কোনো কাজের কথাই নহে। শাস্ত্রেই আছে মেদিনী মাংসেই নির্মিত। আমরা মাংসের উপরেই বাস করি। এ মাংসের পৃথিবীতে মাংসেরই জয়।




    
    

    
    
    

  

