

  
    সংযোজন ১
                
    
    








  
  

        

      রবীন্দ্র রচনাবলী (:)
    
 
    
    সংযোজন ১
    
    
    সংযোজন
কর্মযজ্ঞ
হিতসাধনমণ্ডলীর প্রথম সভাধিবেশনে কথিত বক্তৃতার সারমর্ম

সন্তান জন্মগ্রহণ করলে তার জাতকর্মউৎসব করতে হয় কিন্তু মানুষের কোনো শুভানুষ্ঠানের বেলায় আমরা এ নিয়ম পালন করি না– তার জন্মের পূর্বে আশার সঞ্চারটুকু নিয়েই আমরা উৎসব করি। আজকের অনুষ্ঠানপত্রে লেখা আছে যে হিতসাধনমণ্ডলীর উদ্যোগে এ সভা আহূত কিন্তু বস্তুত কোনো মণ্ডলী তো এখনো গড়া হয় নি– আজকের সভা কেবলমাত্র আশার আমন্ত্রণ নিয়ে এসেছে। তর্ক যুক্তি বিচার বিবেচনা সেসমস্ত পথে চলতে চলতে হবে– কিন্তু যাত্রার আরম্ভে পাথেয় সংগ্রহ করা চাই আশাই তো সেই পাথেয়।
দীর্ঘকাল  নৈরাশ্যের  মধ্যে  আমরা  যাপন  করেছি।  অন্যান্য  দেশের  সৌভাগ্যের  ইতিহাস  আমাদের  সামনে খোলা। তারা কেমন করে উন্নতির দিকে চলেছে সে সমস্তই আমাদের জানা। কিন্তু তার থেকে আমাদের মনে কোনো আশার সঞ্চার হয় নি উল্টে আমরা জেনেছিলুম যে যেহেতু তারা প্রবল তাই তারা প্রবল যেহেতু আমরা  দুর্বল  তাই  আমরা  দুর্বল  এর  আর  নড়চড়  নেই।  এই  বিশ্বাস  অস্থিমজ্জায়  প্রবেশ  করে  অবসাদে আমাদের অকর্মণ্য করে তুলেছে। দেশ জুড়ে কাজের ক্ষেত্র অথচ আমরা উদাসীন– তার কারণ এ নয় যে আমাদের  স্বাভাবিক  দেশপ্রীতি  নেই।  বেদনায়  বুক  ভরে  উঠেছে–  তবু  যে  প্রতিকারের  চেষ্টা  করি  নে  তার একমাত্র কারণ মনে আশা নেই।
কী পরিমাণে কাজ আমাদের সামনে আছে তার তালিকাটি আজ দেখা গেল ভালোই হল। তার পরে দেশের মধ্যে কারা সেবক আছেন এবং তাঁরা কিরকম সাড়া দিলেন যদি জানতে পারি সেও ভালো। কিন্তু সবচেয়ে যেটি বোঝা গেল সেটি হচ্ছে এই যে সমস্ত দেশের অন্তরের আশা আজ বাহিরে আকারগ্রহণের জন্য ব্যাকুল। সম্মুখে দুর্গম পথ। সেই পথের বাধা অতিক্রম করবার মতো পাথেয় এবং উপায় এই নূতন উদ্যোগের আছে কি নেই তা আমি জানি না।  কিন্তু প্রাণের  ভিতরে আশা বলছে– না  মরব না বাঁচবই এবং বাঁচাবই। এ আশা তো কোনোমতেই মরবার নয় সে যে একেবারে প্রাণের মর্মনিহিত। যদিচ মরবার লক্ষণই দেখছি– হিন্দুর জনসংখ্যা হ্রাস পাচ্ছে  দুঃখদুর্গতির  ডালপালা  বাড়ছে  তবু  প্রাণের  ভিতর  আশা  এই  যে  বাঁচব  বাঁচতেই  হবে কোনোমতেই মরব না।
জীবনের আরম্ভ বড়ো ক্ষীণ। যেসব জিনিস নির্জীব তাকে এক মুহূর্তেই ফরমায়েশ মতো ইঁটকাঠ জোগাড় করে প্রকাণ্ড করে তোলা যেতে পারে কিন্তু প্রাণের উপরে তো সে হুকুম চলে না। প্রাণ পরমদুর্বলরূপেই আপনার প্রথম পরিচয় দিয়ে থাকে– সে তো অণু আকারেই দেখা দেয় অথচ তারই মধ্যে অনন্তকালের সত্তা লুকিয়ে থাকে। অতএব আজ আমাদের আয়োজন কতটুকুই বা ক জন লোকেরই বা এতে উৎসাহ– এসব কথা  বলবার  কথা  নয়।  কেননা  বাইরের  আয়োজন  ছোটো  অন্তরের  আশা  বড়ো।  আমরা  কতবার  এরকম সভাসমিতির আয়োজন করেছি এবং কতবারই অকৃতার্থ হয়েছি– এ কথাও আলোচ্য নয় ফিরে ফিরে যে এরকম চেষ্টা নানা আকারে দেখা দিয়েছে তার মানেই আমাদের আশা মরতে চায় না তারও মানে প্রাণ আছে। প্রতিদিন আমাদের কত শুভচেষ্টা মরেছে এ কথা প্রত্যক্ষ হলেও কখনোই সত্য নয় সত্য এই যে শুভচেষ্টা মরে নি এবং কোনো কালে মরতে পারে না। এক রাজার পর আরএক রাজা মরে কিন্তু রাজার মৃত্যু নেই।


    
    

    
    
    

  

