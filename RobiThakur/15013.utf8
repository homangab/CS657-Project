

  
    জীবনস্মৃতি- বঙ্কিমচন্দ্র, ১
                
    
    








  
  

        

      রবীন্দ্র রচনাবলী (://.-..)
    
 -->
    
    জীবনস্মৃতি- বঙ্কিমচন্দ্র, ১
    
    
    বঙ্কিমচন্দ্র১

এই সময়ে বঙ্কিমবাবুর সঙ্গে আমার আলাপের সূত্রপাত হয়। তাঁহাকে প্রথম যখন দেখি সে অনেক দিনের কথা।২ তখন কলিকাতা বিশ্ববিদ্যালয়ের পুরাতন ছাত্রেরা মিলিয়া একটি বার্ষিক সম্মিলনী স্থাপন করিয়াছিলেন। চন্দ্রনাথ বসু মহাশয় তাহার প্রধান উদ্‌যোগী ছিলেন।৩ বোধ করি তিনি আশা করিয়াছিলেন কোনো-এক দূর ভবিষ্যতে  আমিও  তাঁহাদের  এই  সম্মিলনীতে  অধিকার  লাভ  করিতে  পারিব—  সেই  ভরসায়  আমাকেও মিলনস্থানে কী একটা কবিতা পড়িবার ভার দিয়াছিলেন। তখন তাঁহার যুবাবয়স ছিল। মনে আছে, কোনো জর্মান যোদ্ধৃ কবির যুদ্ধকবিতার ইংরেজি তর্জমা তিনি সেখানে স্বয়ং পড়িবেন, এইরূপ সংকল্প করিয়া খুব উৎসাহের সহিত আমাদের বাড়িতে সেগুলি আবৃত্তি করিয়াছিলেন। কবিবীরের বামপার্শ্বের প্রেয়সী সঙ্গিনী তরবারির প্রতি তাঁহার প্রেমোচ্ছ্বাসগীতি যে একদিন চন্দ্রনাথবাবুর প্রিয় কবিতা ছিল ইহাতে পাঠকেরা বুঝিবেন যে, কেবল যে এক সময়ে চন্দ্রনাথবাবু যুবক ছিলেন তাহা নহে, তখনকার সময়টাই কিছু অন্যরকম ছিল।
সেই সম্মিলনসভার ভিড়ের মধ্যে ঘুরিতে ঘুরিতে নানা লোকের মধ্যে হঠাৎ এমন একজনকে দেখিলাম যিনি  সকলের  হইতে  স্বতন্ত্র—  যাঁহাকে  অন্য  পাঁচজনের  সঙ্গে  মিশাইয়া  ফেলিবার  জো  নাই।  সেই  গৌরকান্তি দীর্ঘকায়  পুরুষের  মুখের  মধ্যে  এমন  একটি  দৃপ্ত  তেজ  দেখিলাম  যে,  তাঁহার  পরিচয়  জানিবার  কৌতূহল সংবরণ করিতে পারিলাম না। সেদিনকার এত লোকের মধ্যে, কেবলমাত্র, তিনি কে  ইহাই জানিবার জন্য প্রশ্ন করিয়াছিলাম।  যখন  উত্তরে  শুনিলাম  তিনিই  বঙ্কিমবাবু,  তখন  বড়ো  বিস্ময়  জন্মিল।  লেখা  পড়িয়া  এতদিন যাঁহাকে মহৎ বলিয়া জানিতাম চেহারাতেও তাঁহার বিশিষ্টতার যে এমন একটি নিশ্চিত পরিচয় আছে সে কথা সেদিন আমার মনে খুব লাগিয়াছিল। বঙ্কিমবাবুর খড়গনাসায়, তাহার চাপা ঠোঁটে, তাহার তীক্ষ্মদৃষ্টিতে ভারি একটা প্রবলতার লক্ষণ ছিল। বক্ষের উপর দুই হাত বদ্ধ করিয়া তিনি যেন সকলের নিকট হইতে পৃথক হইয়া চলিতেছিলেন, কাহারও  সঙ্গে  যেন  তাঁর  কিছুমাত্র  গা-ঘেঁষাঘেষি  ছিল  না,  এইটেই  সর্বাপেক্ষা  বেশি  করিয়া  আমার  চোখে ঠেকিয়াছিল। তাঁহার যে কেবলমাত্র বুদ্ধিশালী মননশীল লেখকের ভাব তাহা নহে, তাঁহার ললাটে যেন একটি অদৃশ্য রাজতিলক পরানো ছিল।
এখানে একটি ছোটো ঘটনা ঘটিল, তাহার ছবিটি আমার মনে মুদ্রিত হইয়া গিয়াছে। একটি ঘরে একজন সংস্কৃতজ্ঞ পণ্ডিত স্বদেশ সম্বন্ধে তাঁহার কয়েকটি স্বরচিত শ্লোক পড়িয়া শ্রোতাদের কাছে তাহার বাংলা ব্যাখ্যা করিতেছিলেন। বঙ্কিমবাবু ঘরে ঢুকিয়া একপ্রান্তে দাঁড়াইলেন। পণ্ডিতের কবিতার একস্থলে, অশ্লীল নহে, কিন্তু ইতর একটি উপমা ছিল। পণ্ডিতমহাশয় যেমন সেটিকে ব্যাখ্যা করিতে আরম্ভ করিলেন অমনি বঙ্কিমবাবু হাত দিয়া মুখ চাপিয়া তাড়াতাড়ি সে ঘর হইতে বাহির  হইয়া গেলেন। দরজার কাছ হইতে তাঁহার সেই দৌড়িয়া পালানোর দৃশ্যটা যেন আমি চোখে দেখিতে পাইতেছি।
তাহার পরে অনেকবার তাঁহাকে দেখিতে ইচ্ছা হইয়াছে কিন্তু উপলক্ষ ঘটে নাই। অবশেষে একবার, যখন হাওড়ায় তিনি ডেপুটি ম্যাজিস্ট্রেট ছিলেন তখন৪ সেখানে তাঁহার বাসায় সাহস করিয়া দেখা করিতে গিয়াছিলাম। দেখা হইল, যথাসাধ্য আলাপ করিবারও চেষ্টা করিলাম, কিন্তু ফিরিয়া আসিবার সময়ে মনের মধ্যে যেন একটা লজ্জা লইয়া ফিরিলাম। অর্থাৎ, আমি যে  নিতান্তই অর্বাচীন, সেইটে অনুভব  করিয়া ভাবিতে লাগিলাম, এমন করিয়া বিনা পরিচয়ে বিনা আহ্বানে তাঁহার কাছে আসিয়া ভালো করি নাই।




১ বঙ্কিমচন্দ্র চট্টোপাধ্যায় (১৮৩৮-৯৪)
২ ইং ১৮৭৬, জানুয়ারি মাসে “রাজা শৌরীন্দ্রমোহন ঠাকুরের ‘এমারেল্ড বাওয়ারে’ দ্বিতীয় কলেজ রিইউনিয়ন নামক মিলন-সভায়” – চরিতমালা ২২। দ্র ‘বঙ্কিমচন্দ্র’, রবীন্দ্র-রচনাবলী ৯, পৃ ৪০৭ (সুলভ ৫)
৩ চন্দ্রনাথ বসু (১৮৪৪-১৯১০) সেই বংসর সম্মিমলীর সম্পাদক ছিলেন
৪ ফেব্রুয়ারি – সেপ্টেম্বর ১৮৮১


    
    

    
    
    

  

