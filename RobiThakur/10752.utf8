

  
    মহুয়া  বরযাত্রা ১
                
    
    








  
  

        

      রবীন্দ্র রচনাবলী (:)
    
 
    
    মহুয়া  বরযাত্রা ১
    
    
    বরযাত্রা
পবন দিগন্তের দুয়ার নাড়ে 
চকিত অরণ্যের সুপ্তি কাড়ে । 
 যেন কোন্‌ দুর্দম 
 বিপুল বিহঙ্গম 
গগনে মুহুর্মুহু পক্ষ ছাড়ে । 
 
পথপাশে মল্লিকা দাঁড়ালো আসি  
বাতাসে সুগন্ধের বাজালো বাঁশি । 
 ধরার স্বয়ম্বরে 
 উদার আড়ম্বরে 
আসে বর অম্বরে ছড়ায়ে হাসি । 
 
অশোক রোমাঞ্চিত মঞ্জরিয়া 
দিল তার সঞ্চয় অঞ্জলিয়া । 
 মধুকরগুঞ্জিত 
 কিশলয়পুঞ্জিত 
উঠিল বনাঞ্চল চঞ্চলিয়া । 
 
কিংশুককুঙ্কুমে বসিল সেজে  
ধরণীর কিঙ্কিণী উঠিল বেজে । 
 ইঙ্গিতে সংগীতে 
 নৃত্যের ভঙ্গিতে 
নিখিল তরঙ্গিত উৎসবে যে । 

    
    

    
    
    

  

