

  
    পরিশিষ্ঠ ৩৩
                
    
    








  
  

        

      রবীন্দ্র রচনাবলী (:)
    
 
    
    পরিশিষ্ঠ ৩৩
    
    
    পরিশিষ্ঠ 

আসে যায় না।বাংলা আল্‌ প্রত্যয়ের দৃষ্টান্তস্থলে ভ্রমক্রমে যদি ‘বাচাল’ সংস্কৃত কথাটা বসিয়া থাকে তবে সেটাকে অনায়াসে উৎপাটন করিয়া ফেলা যায় তাহাতে বিবেচ্য বিষয়ের মূলে আঘাত করে না। ‘ছাগল’ যদি সংস্কৃত শব্দ হয় তবে তাহাকে বাংলা ল প্রত্যয়ের দৃষ্টান্তগণ্ডি হইতে বিনা ক্লেশে মুক্ত করিয়া দেওয়া যাইতে পারে খাঁটি বাংলা দৃষ্টান্ত অনেক পাওয়া যাইবে। ধানের খেতের মধ্যে যদি দুটোএকটা গত বৎসরের যবের শীষ উঠিয়া থাকে তাহাকে রাখ বা ফেলিয়া দাও বিশেষ আসে যায় না তাই বলিয়াই ধানের খেতকে যবের খেত বলা চলে না।
মোট কথাটার এবং আসল কথাটার উপর দৃষ্টি না রাখিয়া অণুবীক্ষণ হাতে ছোটো ছোটো খুঁত ধরিবার চেষ্টায় বেড়াইলে খুঁত সর্বত্রই পাওয়া যায়। যেগাছ হইতে ফল পাড়া যাইতে পারে সেগাছ হইতে কীটও পাওয়া সম্ভব কিন্তু সেই কীটের দ্বারা গাছের বিচার করা যায় না।
একটি গল্প মনে পড়িল। কোনো রাজপুত গোঁফে চাড়া দিয়া রাস্তায় চলিয়াছিল। একজন পাঠান আসিয়া বলিল লড়াই করো। রাজপুত বলিল খামকা লড়াই করিতে আসিলে ঘরে কি স্ত্রী পুত্র নাই। পাঠান বলিল আছে বটে আচ্ছা তাহাদের একটা বন্দোবস্ত করিয়া আসিগে। বলিয়া বাড়ি গিয়া সব কটাকে কাটিয়াকুটিয়া নিঃশেষ করিয়া আসিল। পাঠান দ্বিতীয়বার লড়াইয়ের প্রস্তাব করিতেই রাজপুত জিজ্ঞাসা করিল আচ্ছা ভাই তুমি যে লড়াই করিতে বলিতেছ আমার অপরাধটা কী। পাঠান বলিল তুমি যে আমার সামনে গোঁফ তুলিয়া আছ সেই অপরাধ। রাজপুত তৎক্ষণাৎ গোঁফ নামাইয়া দিয়া কহিল আচ্ছা ভাই গোঁফ নামাইয়া দিতেছি।
প্রতিবাদী মহাশয়ের কাছে আমারও প্রশ্ন এই যে ঐ ‘ছাগল’ ‘বাচাল’ ‘থ্যাঁৎলা’ এবং ‘নৈমিত্তিক’ শব্দ কয়েকটি লইয়াই কি আমার সঙ্গে তাঁহার বিবাদ। আচ্ছা আমি গোঁফ নামাইয়া লইতেছি–ও শব্দ কয়টা একেবারেই ত্যাগ করিলাম। তাহাতে মূল প্রবন্ধের কোনোই ক্ষতিবৃদ্ধি হইবে না। ইহাতে বিবাদ মিটিবে কি। প্রতিবাদী বলিবেন অকিঞ্চিৎকর কথাগুলো বাংলায় ঢোকাইয়া তুমি ভাষাটাকে মাটি করিবার চেষ্টায় আছ। আমার বিনীত উত্তর এই যে ঐ কথাগুলো আমার এবং তাঁহার বহুপূর্ব পিতামহপিতামহীরা প্রচলিত করিয়া গেছেন আমি তাহাদের রাখিবারই বা কে মারিবারই বা কে।
প্রতিবাদী মহাশয়ের হুকুম হইতে পারে আচ্ছা বেশ ভাষায় আছে থাক্‌ তুমি ওগুলার নিয়ম আলোচনা করিয়ো না। কিন্তু এ হুকুম চলিবে না। গোঁফের এই ডগাটুকু নামাইতে পারিব না।
যেকথাগুলি লইয়া আজ এত তর্ক উঠিল তাহা এতই সোজা যে পাঠক ও শ্রোতাদের এবং ‘সাহিত্যপরিষৎসভা’র সম্মানের প্রতি লক্ষ করিয়া চুপ করিয়া থাকাই উচিত ছিল। কিন্তু দুঃখের বিষয় এই যে শেক্সপীয়ার যাহা বলিয়াছেন তাহা সকলের পক্ষেই খাটে। তিনি বলেন দুর্ভাগ্য একা আসে না দলবল সঙ্গে করিয়াই আসে। প্রতিবাদী মহাশয়ও একা নহেন তাঁহার দলবল আছে। তিনি শাসাইয়াছেন যে ‘বিশ্ববিদ্যালয়ের অনেক বি এ এম এ উপাধিধারী’ এবং ‘বর্তমান সময়ে যেসকল লেখক ও লেখিকা গ্রনথ প্রণয়ন করিতেছেন’ তাঁহারা এবং ‘ইংলণ্ডপ্রত্যাগত অনেক কৃতবিদ্য’ তাঁহার দলে আছেন।–ইহাতে অকস্মাৎ বাংলাভাষার এত হিতৈষী অভিভাবকের ভিড় দেখিয়া এতকালের উপেক্ষিতা মাতৃভাষার জন্য আশাও জন্মে অথচ নিজের অসহায়তায় হৃৎকম্পও উপস্থিত হয়। সেই কারণে পণ্ডিতমহাশয়ের দল ভাঙাইয়া লইবার জন্যই আমার আজিকার এই চেষ্টা। তাঁহাদিগকে আমি আশ্বাস দিতেছি এ দলে আসিয়াও তাঁহারা ‘ভাষার বিশুদ্ধি ও মাধুর্য রক্ষায়’ মনোযোগ করিলে আমরা কেহ বাধা বাধা দিব না চাই কি আমরাও শিক্ষা লাভ করিতে পারিব।
কেবল তাঁহাদিগকে এ অত্যন্ত সহজ কথাটুকু স্বীকার করিতে হইবে যে বাংলা ভাষাবাংলা ব্যাকরণের নিয়মে চলে এবং সেব্যাকরণ সম্পূর্ণরূপে সংস্কৃত ব্যাকরণের দ্বারা শাসিত নহে। ইহাতে তাঁহাদের কৃতবিদ্যতা ও ইংলণ্ডপ্রত্যাগমনের গৌরব ক্ষুণ্ন হইবে না অথচ আমিও যথেষ্ট সম্মানিত ও সহায়বান হইব।


    
    

    
    
    

  

